La stoltezza, l’errore, l’avarizia, la colpa
ci occupano l’anima e il corpo ci fan guasto,
e noi ci offriamo ai nostri cari rimorsi in pasto,
come il povero sfama le zecche che lo spolpano.
Siamo incalliti reprobi e penitenti pavidi;
d’ogni nostro confiteor facciam lucro e commercio,
poi torniamo nel fango lietamente a giacerci,
speranzosi che vili lacrime ce ne lavino.
Satana Trismegisto lungamente ci culla
sul cuscino del male lo spirito stregato,
e dei nostri propositi ogni ricco carato
fa con esperte alchìmie svaporare nel nulla.
È lui che regge i fili dei fantocci che siamo:
ci lasciamo sedurre dall’oggetto più basso,
e ogni giorno all’Inferno senza orrore, d’un passo,
attraverso mefitiche tenebre discendiamo.
Come un vizioso povero succhia e copre di baci
il seno martoriato d’una vecchia sgualdrina,
noi rubiamo una gioia rapida e clandestina,
e tutta la spremiamo, come un’arancia fracida.
Compressa, innumerevole, come vermi in fermento,
ci fa baldoria in capo un’orda di Demoni,
e, quando respiriamo, la Morte nei polmoni
di nascosto dilaga con confuso lamento.
Se lo stupro e l’incendio, il pugnale e il veleno,
di vezzosi ricami non hanno ancor guarnito
dei nostri giorni il grigio miserevole ordito,
è che ogni volta, ahimè, l’animo ci vien meno!
Ma frammezzo la lonza, la pantera, la vipera,
lo sciacallo, la scimmia, l’avvoltoio, la biscia,
fra i mostri che grugniscono, latrano, urlano, strisciano
nell’infame serraglio che i nostri vizi stipa,
uno ve n’è, più laido, più maligno, più immondo,
che senza grandi gesti, senza grida di guerra,
farebbe di buon grado diroccare la terra,
e in un solo sbadiglio ingoierebbe il mondo:
il Tedio! Pregni gli occhi d’un suo pigro rovello,
egli sogna patiboli, fumando il narghilè:
tu questo molle mostro conosci al par di me,
o ipocrita lettore, mio simile, fratello!

Quando, per un decreto dei supremi poteri,
fra gli uomini annoiati il Poeta discende,
sua madre, in preda al panico e gonfia d’improperi,
a Iddio che la commisera i chiusi pugni tende:
«Ah! mi fossi sgravata d’una covata d’aspidi,
piuttosto che nutrire in me simile scherno!
Maledetta la notte dagli effimeri brividi,
quando accolsi nel ventre il mio castigo eterno!
Poiché tu m’hai, Signore, fra le donne dannato
a suscitar l’orrore d’un infelice sposo,
e questo contraffatto essere non m’è dato
buttar nel fuoco, come un biglietto amoroso,
stornerò l’odio tuo che su me s’accanì
sul fatale strumento dei tuoi progetti infami,
e torcerò quest’albero miserevole sì
da seccarne i boccioli velenosi sui rami!»
Così lei, ringoiando le bave acri dell’ira,
senza per nulla intendere i sovrumani editti,
in fondo alla Geenna a erigere cospira
i roghi consacrati ai materni delitti.
Frattanto, ebbro di sole, sotto l’ala invisibile
d’un Angelo, il bambino reietto s’incammina,
e vede le bevande mutarglisi ed i cibi
in nettare vermiglio e in ambrosia divina.
Ride ai venti, le voci delle nubi raccoglie,
e s’esalta, cantando, della croce che porta,
giocondo come un passero che vola fra le foglie:
ne singhiozza lo Spirito, ch’è sua mistica scorta.
Quanti vorrebbe amare, lo guatan con spavento;
oppure, innanzi a tanta mansuetudine prodi,
gareggiano a cavargli dalle labbra un lamento,
e sul suo corpo provano mille efferati modi.
Fin nel pane e nel vino che avvicina alla bocca
sputi e cenere intridono nelle più sozze forme;
storcono untuosi il naso da ogni cosa che tocca;
e si fanno una colpa di seguitarne l’orme.
La sua donna a gran voce va gridando nel foro:
«Poiché sembro ai suoi occhi così bella, e mi crede
degna d’adorazione, vo’ rivestirmi d’oro,
come gli antichi idoli, tutta, da capo a piede.
E di nardo, di mirra, d’olibano pretendo
satollarmi, di carni, di liquori, d’inchini,
per sapere se posso usurpare ridendo
in un cuor che m’ammira gli attributi divini.
Quando poi sarò stanca di queste empie follie,
sopra gli poserò la magra e forte mano,
e con unghie affilate come unghie d’arpie
mi scaverò la strada fino al suo cuore umano.
Come un uccello implume che palpita e che guizza
quel suo purpureo cuore gli strapperò dal petto
e scagliandolo a terra, per disdegnosa bizza,
ne sfamerò il mio levriero prediletto!»
Verso il cielo, ove scorge un trono d’oro e luci,
leva, placido e pio, il Poeta le braccia,
e i maestosi lampi del suo spirito lucido
gli celano la vista dell’orda che minaccia:
«Sia lode a te, Signore, che dai la sofferenza
come un sublime farmaco delle nostre viltà,
e come la migliore e la più pura essenza,
ai forti preannuncio di sante voluttà!
Io so che un seggio in cielo tu conservi al poeta
fra le felici schiere delle sante Legioni,
e lo inviti alla eterna agape ove s’allietano
i Troni, le Virtù e le Dominazioni.
So che la sofferenza è il blasone più certo,
cui non potranno mordere l’inferno né la terra,
e che per intrecciare il mio mistico serto,
agli evi e agli universi dovrò muovere guerra.
Ma quante ebbe Palmira gemme nei dì lontani,
e ignote pietre e perle celano il suolo e il mare,
anche se incastonate con le tue stesse mani,
non saprebbero al fulgido mio diadema bastare:
poiché sarà contesto di sincere faville,
attinte al fonte sacro dei primigeni raggi,
di cui, per quanto brillino, le terrene pupille
non sono che velate e nostalgiche immagini!»

Spesso, per passatempo, acchiappano i gabbieri
un di quei grandi albatri, uccelli d’altomare,
che, come pigre scorte, i nomadi velieri
sogliono sugli amari vortici accompagnare.
Sono appena deposti sul ponte che s’accasciano,
questi re dell’azzurro, con vergogna impotente,
e le grandi ali candide lungo i fianchi si lasciano
pendere come remi malinconicamente.
Il viator volante, com’è sgraziato e stroppio!
Lui, già sì bello, come laido e comico sembra!
V’è chi il becco gli stuzzica con la pipa, chi zoppica,
scimmiottando l’impaccio delle povere membra.
Poeta, anche tu abiti nel cuore della folgore,
e sfidi i dardi, e sopra le nuvole t’accampi:
esule sulla terra, fra i dileggi del volgo,
nell’ali di gigante ad ogni passo inciampi!

Librandoti su in alto, sopra stagni e vallate,
e montagne, e marine, e nuvole, e foreste,
oltre il sole, oltre i campi dell’etere celeste,
oltre il confine ultimo delle sfere stellate,
tu ti muovi, o mio spirito, con piena agilità
e, come un nuotatore che s’abbandona all’onda,
allegramente fendi l’immensità profonda,
in preda a un’indicibile e maschia voluttà.
Oh, via da questi miasmi, da questi immondi climi,
sali a cercar riscatto in un cielo diverso;
e come a un puro nettare apri le labbra al terso
fuoco disseminato negli spazi sublimi!
Scosso il vasto fardello di triboli e di pene
che incombe sulla vita e la colma di brume,
oh, felice chi può con vigorose piume
balzar verso le lande luminose e serene;
e sente come allodole, nei cieli alti perdute,
i suoi pensieri all’alba liberamente ascendere,
e plana sulla vita e senza pena intende
il linguaggio dei fiori e delle cose mute!

È la Natura un tempio dove a volte viventi
colonne oscuri murmuri si lasciano sfuggire:
tu, smarrito entro selve di simboli, seguire
da mille familiari segreti occhi ti senti.
Come echi lontani e lunghi, che un profondo
e misterioso accordo all’unisono induce,
coro grandioso come la tenebra e la luce,
suoni, colori e odori l’un l’altro si rispondono.
Conosco odori freschi come parvole gote,
teneri come òboi, verdi come giardini;
altri, corrotti e ricchi, attingono remote
espansioni, al di là degli umani confini...
E sono il belzoino, l’ambra, il muschio, l’incenso,
che cantano le estasi dell’anima e del senso.

Di quei vergini evi amo il ricordo, quando
a dorare le statue scendea Febo, irraggiando:
l’uomo e la donna allora, elastici e possenti,
dal piacere bandivano patemi e infingimenti,
e, offrendo alle carezze del cielo ogni giuntura,
del corpo esercitavano la nobile struttura;
Cibele, infaticabile, per nutrire i suoi nati,
si traeva dal seno i doni più svariati,
e, come lupa prodiga d’imparziali dolcezze,
all’universo a suggere dava i bruni capezzoli;
l’uomo, elegante e forte, poteva con orgoglio
vantare le bellezze onde era posto in soglio,
frutti puri d’oltraggio, ignari di ferita,
carne liscia e compatta che i denti al morso invita.
Oggi, quando il Poeta nei luoghi si conduce,
dove uomo e donna, nudi, s’espongono alla luce,
e vi cerca un’immagine dello splendore antico,
sente, innanzi a un tal quadro orrido ed impudico,
irrigidirgli il cuore un improvviso gelo.
O mostri che rimpiangono d’essere senza velo!
o ridicoli tronchi, torsi di mascherati,
miseri corpi obesi, magri, flosci, sfiancati,
che l’idolo dell’Utile serrò sin dalla nascita,
impietoso, impassibile, nelle sue bronzee fasce!
E voi, donne, ahimè, pallide come ceri, che ha sfatte
e pasciute la crapula! E voi, vergini intatte,
che del vizio materno la trista eredità
traete e i laidi pesi della fecondità!
Noi possediamo, è vero, noi posteri corrotti,
grazie di cui non furono i padri nostri edotti,
visi scavati e rosi dalle lebbre del cuore,
bellezze che potrebbero chiamarsi di languore;
ma siffatte invenzioni dei nostri esausti vati
non sapranno impedire ai popoli malati
di deporre ai tuoi piedi un omaggio profondo,
o santa Giovinezza, nume ingenuo e giocondo,
che hai gli occhi schietti e limpidi come un’acqua corrente,
e sulle cose tutte riversi indifferente,
al par del cielo azzurro, degli uccelli e dei fiori,
mille effluvi e canzoni e dolcissimi ardori!

Rubens: fiume d’oblio, giardino di pigrizia,
fresco guancial di carne, dov’è vietato amare,
ma in cui la vita in fervidi palpiti si delizia,
come nel cielo l’aria, come nel mare il mare.
Leonardo da Vinci: specchio scuro e profondo,
dove con un sorriso d’alto mistero appaiono
angioli ad incantarci, soavi, entro lo sfondo
d’un ombroso paese di pini e di ghiacciai.
Rembrandt: un lazzaretto bisbigliante, ove sola
una gran croce pende sui nudi muri tetri;
salgon preghiere e lacrime dalle sozze lenzuola;
guizza un raggio d’inverno improvviso sui vetri.
Michelangelo: vago paese, ove Titani
s’accozzano con Cristi, e balzano nel rosso
vespro forti fantasime che con convulse mani
i ferrei sudari si strappano di dosso.
In te furie di pugili, fauni dal molle fianco,
e la beltà dei ladri e dei diseredati,
o gran cuore superbo, uomo livido e stanco,
Puget, mesto monarca d’un bagno di forzati.
Watteau: un carnevale ove trasvola e brucia
al par d’una farfalla, più d’un cuore famoso;
scenari freschi e teneri sotto fulgide luci
spandono la follia sul ballo turbinoso.
Goya: incubo colmo d’arcani senza fine;
feti cotti in un sabba, su qualche orrida balza;
laide streghe allo specchio; ignude ragazzine
che per tentare il diavolo si tiran su la calza
Delacroix: s’affolla d’iniqui angeli, fosco
di sempreverdi abeti, un sanguinoso stagno;
sotto cineree nuvole strane cacce nel bosco
cassano, qual di Weber un soffocato lagno.
Tutti questi anatemi, e bestemmie, e domande,
e estasi, e lamenti, e lacrime, e osanna,
sono un’eco che mille anfratti si rimandano,
per i cuori mortali obliviosa manna.
Son la parola d’ordine di mille sentinelle,
messaggio che si scambiano col grido le ridotte;
segnacolo di luce su mille cittadelle,
voce di cacciatori sperduti nella notte.
E invero è la più alta prova e testimonianza
di dignità, Signore, che ti possiamo offrire,
questo singhiozzo ardente che d’evo in evo avanza
e vien sulle tue rive senza tempo a morire!

Che hai dunque stamani, povera musa mia?
Nei tuoi occhi s’affollano notturne larve, e a verso
a verso ti si stampano ripugnanza e follia
sui colori del viso, fredde, smorte, perverse.
Il roseo silfo e il succubo verdastro una malia
di spavento e d’amore alle tue labbra offersero?
O t’abbrancò con fredda dispotica energia
l’incubo, e in fondo a un mitico Minturno ti sommerse?
Oh, sprigionando un alito di fragrante salute,
ti si gonfiasse il seno di voglie risolute,
e il sangue tuo cristiano fluisse in ritmi esatti,
come le antiche sillabe dal numeroso battito,
che a gara col gran Pan, signore delle biade,
Febo, padre dei cantici, del nume suo pervade!

O musa del mio cuore, amante dei manieri,
quando Gennaio i venti scatenerà nel cielo,
avrai nei cupi ozi delle sere di gelo
per i tuoi piedi lividi un tizzo nei bracieri?
Rianimerai le spalle assiderate al velo
notturno che s’insinua oltre gli scuri? O speri,
sentendoti borsello e stomaco leggeri,
che gli astri azzurri piovano oro per il tuo zelo?
Ahimè, se vuoi lucrare ogni sera il tuo cibo,
devi a guisa d’un chierico agitare il turibolo,
e cantar senza crederci Te Deum a non finire,
o, pagliaccio famelico, le tue grazie esibire,
e i tuoi lazzi impregnati da invisibili pianti,
perché scoppino i fianchi, dal ridere, ai passanti.

Sui grandi muri a fresco gli antichi monasteri
mostravano le sante Verità del Signore.
Tale vista, addolcendo i rigori severi,
nutriva le pie viscere di fervido calore.
Quando i semi di Cristo fiorivano sinceri,
più d’un illustre frate, non più oggi in onore,
come studio d’artista elesse i cimiteri,
e celebrò la morte in purità di cuore.
L’anima mia è tomba che, indegno cenobita,
io abito da sempre, senza trovar l’uscita:
nulla che i ciechi intonaci dell’eremo ricrei.
Frate ignavo! Mai dunque avrò forza di fare
del vivente spettacolo delle mie pene amare
l’opera del mio braccio, l’amor degli occhi miei?

I miei vent’anni furono una buia tempesta
che a volte illuminava un raggio repentino;
piogge e fulmini fecero tale scempio che restano
ben pochi rossi frutti, ormai, nel mio giardino.
Ecco diggià l’autunno delle idee ho toccato,
e por mano è mestieri a badili e a rastrelli,
per rassodar da capo il terreno allagato,
dove l’acqua fa buche profonde come avelli.
E chi sa se trovare sapranno, le corolle
nuove ch’io sogno, in questo greto umido e molle
il mistico alimento cui chiedere vigore?
Ahi dolore! Va il Tempo mangiandosi la vita,
e l’oscuro Nemico che ci logora il cuore
cresce e vive del sangue d’ogni nostra ferita!

Per voltolar masso sì greve
mi ci vuol, Sisifo, il tuo cuore:
per quanto io sia buon lottatore,
l’Opera è lunga e il Tempo è breve.
Lungi dai fasti della tomba,
a un cimitero desolato,
scandendo va, come abbrunato
tamburo, il cuor funebre romba.
– Più d’un diamante dentro folto
buio d’oblio giace sepolto,
senza temere erpice o sonda;
e più d’un fiore esala invano
il fiato suo tenero e arcano
in solitudine profonda.

Gran tempo sotto vasti portici ho dimorato,
che splendevano d’oro al sole, alti sul mare,
e che a grotte basaltiche facea rassomigliare
a vespero il solenne diritto colonnato.
L’onde, dei firmamenti rotolando le chiare
immagini, sposavano in un mistico afflato
al lume del tramonto, dai miei occhi specchiato,
il rombo delle loro sovrumane fanfare.
Vissi a lungo laggiù, immerso dentro calme
voluttà, nell’azzurro, fra flutti e luci ardenti,
accanto a schiavi nudi, impregnati d’unguenti,
che la fronte m’ombravano con ventagli di palme,
ansiosi solamente d’indovinare quale
mi facesse languire misterioso male.

La tribù visionaria dalle pupille ardenti
ieri s’è messa in viaggio, recandosi sul dorso
i piccoli, o porgendo al loro fiero morso
il tesoro sollecito delle poppe pendenti.
Scorta ciascuno a piedi, sotto l’armi lucenti,
il carro che i suoi cari accoglie, e dal percorso
levando gli occhi carichi d’un confuso rimorso,
insegue in cielo i volti delle chimere assenti.
Dalla buca sabbiosa ove s’acquatta, il grillo,
vedendoli passare, manda più largo trillo;
Cibele che li ama rinverdir fa la terra,
e zampillar la roccia, e fiorire le arene,
dinanzi a questi nomadi, ai quali si disserra
l’impero familiare delle future tenebre.

E tu sempre amerai, uomo libero, il mare!
In lui ti specchi intero: nei giuochi sempre nuovi
delle sue onde innumeri i moti tuoi ritrovi,
e nei suoi acri vortici le tue latebre amare.
In seno alla tua immagine entri senza spavento,
e con gli occhi e le braccia l’accarezzi: il tuo cuore,
talora distraendosi dal suo proprio rumore,
gode di quel selvaggio, indomito lamento.
Nessuno è come voi tenebroso e discreto:
chi osa, uomo, calarsi nei tuoi gorghi profondi?
chi, mare, a te contendere i beni che nascondi?
Tanto siete gelosi d’ogni vostro segreto!
Ma ecco, un contro l’altro, in spietati duelli
v’accanite da secoli a tentare la sorte:
a tal punto vi eccita il massacro e la morte,
o lottatori eterni, disumani fratelli!

Poi che al guado d’abisso Don Giovanni a Caronte
ebbe sborsato l’obolo, con un fiero cipiglio
d’Antistene e con mani vendicative e pronte
un cupo mendicante ai remi diè di piglio.
Donne dai seni penduli e dalle vesti aperte
si torcevano sotto il nero firmamento,
e, qual branco di vittime all’ecatombe offerte,
dietro di lui muggivano monotono un lamento.
Sganarello, ridendo, chiedeva il suo stipendio,
e Don Luigi alzava la vecchia mano stanca,
per accusare all’ombre vaganti il vilipendio
sparso dall’empio figlio sulla sua fronte bianca.
La magra e casta Elvira, chiuso nel lutto il viso,
allo sposo sleale, all’amante impudico,
parea tremando chiedere un ultimo sorriso,
che avesse la dolcezza del giuramento antico.
Un grande uomo di pietra, entro l’arme vegliando,
fendea, ritto al timone, la tenebra profonda;
sdegnoso d’ogni vista, l’eroe, curvo sul brando,
solo scrutava il solco della barca nell’onda.

A quei tempi mirabili che la Teologia
fioriva con più linfa e migliore energia,
corre fama che un giorno un eccelso dottore,
dopo avere sforzato più d’un arido cuore,
e averlo scosso in fondo ai suoi ciechi meati,
poi che verso la gloria del cielo ebbe varcati
tramiti mai uditi, che ignorava lui stesso,
che solo ai puri spiriti percorrere è concesso,
come chi in vetta a un’alpe è colpito dal panico,
gridò repente, in preda a un orgoglio satanico:
«Mio piccolo Gesù, t’ho spinto ben in alto!
Ma se al tuo punto debole avessi mosso assalto,
null’altro che un risibile aborto divenuto,
saresti dalla gloria nell’infamia caduto!»
Nel medesimo istante il senno lo lasciò;
il fulgor di quel sole d’un velo s’alluttò;
il pieno caos irruppe in quell’intelligenza,
già vivo tempio, pieno d’ordine e d’opulenza,
dove, sotto le volte, tutto era ricco e chiaro.
Ora silenzio e notte entro vi s’installarono,
come, persa la chiave, d’una botola accade.
Da allora egli vagò per i campi e le strade,
quasi bestia randagia, insensibile a tutto,
come una cosa logora sporco, inutile e brutto,
impotente a distinguere le estati dagli inverni,
esposto dei monelli alle risa, agli scherni.

Io sono bella, o uomini, come un sogno scolpito,
e tutti v’ho sfiancato sulla mia carne quieta,
ma l’amore che so ispirare al poeta
è, al par della materia, tacito ed infinito.
Sfinge velata in soglio, su nel cielo m’esilio;
nel mio petto di cigno un cuor di neve dorme;
aborro il movimento che scompone le forme,
né mai ad una lacrima né ad un riso m’umilio.
I poeti, dinanzi alle mie grandi pose,
di cui rubo alle statue l’esemplare superbo,
spenderanno la vita in fatiche studiose.
Io, per stregarli e farmene docili amanti, ho in serbo,
specchi ove senza màcula ogni cosa discerno,
gli occhi, i miei larghi occhi dal lume sempiterno!

Giammai queste bellezze litografiche, fiacche
e decrepite figlie d’un secolo volgare,
piedi da stivaletti e ditini da nacchere,
un cuor simile al mio sapranno contentare.
Io lascio a Gavarni, poeta delle tisi,
le sue belanti e languide bellezze da ospedale,
poiché non so trovare fra quei gigli succisi
un fiore che somigli al mio rosso ideale:
Quel che giova al mio cuore, ch’è dall’abisso attratto,
tu sei, o Lady Macbeth, possente nel misfatto,
sogno d’Eschilo schiuso in cieli d’uragano;
o tu, cui Michelangelo scolpì, Notte grandiosa,
che senza sforzo torci in una strana posa
le tue forme serbate ai baci d’un Titano!

Al tempo che Natura, artefice indefessa,
concepiva ogni giorno qualche forma inumana,
avrei voluto vivere presso una gigantessa,
come un gatto lascivo ai piè d’una sovrana;
vederle, insieme all’anima, fiorir le membra, e farsi,
in terribili giuochi, sempre più grandi e piene;
scoprir, mirando gli occhi, d’umide brame sparsi,
se mai covi una torbida fiamma nelle sue vene;
percorrere a mio agio le sue splendide forme;
arrampicarmi in vetta al suo ginocchio enorme;
e quando le interviene sotto l’afa maligna,
di coricarsi esausta attraverso la vigna,
all’ombra dei suoi seni pigramente sognare,
come ai piedi d’un monte un gaio casolare.

Guardiamo questo scrigno di grazie fiorentine,
membra flessuose e asciutte, su cui regnano a gara
l’Eleganza e la Forza, due sorelle divine.
È una donna slanciata e salda, opera rara,
cui finse l’Arte in forme incantevoli e nuove,
degna di consolare d’un papa o d’un signore
gli ozi, e di farsi un trono nelle più ricche alcove.
– Ammira il suo sorriso sottile e tentatore,
che la Fatuità di vaghe ebbrezze imbeve,
l’occhio che indugia languido, ironico, prezioso,
il viso tutto vezzi, cinto d’un velo lieve,
che sembra proclamare nel suo modo imperioso:
«La Voluttà mi chiama, l’Amore m’incorona!»
Nota il piccante fascino che a questo essere, ornato
di regale imponenza, la gentilezza dona.
Ma accostiamoci, orsù, guardiamo da ogni lato.
O scalpello blasfemo, o sorpresa funesta!
In un mostro bicefalo si termina lo snello
corpo di dea che or ora ci prometteva l’estasi!
– No, è solo una maschera, un seducente orpello,
questo viso che illumina una smorfia squisita;
guarda il secondo, il vero, come terribilmente
si raggrinza e s’appiatta, quasi immonda ferita,
sul rovescio e al riparo del sembiante che mente.
O derelitta, grande bellezza! Nell’inquieto
mio cuor delle tue lacrime l’onda splendida muore:
ebbro della menzogna che m’offri, mi disseto
al fiume che rapisce ai tuoi occhi il Dolore.
– Ma, insomma, perché piange? Lei così bella, ai cui
piedi si prostrerebbe il mondo vinto e muto?
I suoi fianchi d’atleta, che male rode, buio?
– O pazzo, non capisci? Piange perché ha vissuto!
Perché vive! Ma questo, soprattutto, l’accora,
e un brivido le suscita nei ginocchi: che poi,
domani, dovrà vivere, ahimè, vivere ancora,
domani e doman l’altro e sempre! – Come noi!

Vieni dal ciel profondo o l’abisso t’esprime,
Bellezza? Dal tuo sguardo infernale e divino
piovono senza scelta il beneficio e il crimine,
e in questo ti si può apparentare al vino.
Hai dentro gli occhi l’alba e l’occaso, ed esali
profumi come a sera un nembo repentino;
sono un filtro i tuoi baci, e la tua bocca è un calice
che disanima il prode e rincuora il bambino.
Sorgi dal nero baratro o discendi dagli astri?
Segue il Destino, docile come un cane, i tuoi panni;
tu semini a casaccio le fortune e i disastri;
e governi su tutto, e di nulla t’affanni.
Bellezza, tu cammini su morti che deridi;
leggiadro fra i tuoi vezzi spicca l’Orrore, mentre,
pendulo fra i più cari ciondoli, l’Omicidio
ti ballonzola allegro sull’orgoglioso ventre.
Torcia, vola al tuo lume la falena accecata,
crepita, arde e loda il fuoco onde soccombe!
Quando si china e spasima l’amante sull’amata,
pare un morente che carezzi la sua tomba.
Venga tu dall’inferno o dal cielo, che importa,
Bellezza, mostro immane, mostro candido e fosco,
se il tuo piede, il tuo sguardo, il tuo riso la porta
m’aprono a un Infinito che amo e non conosco?
Arcangelo o Sirena, da Satana o da Dio,
che importa, se tu, o fata dagli occhi di velluto,
luce, profumo, musica, unico bene mio,
rendi più dolce il mondo, meno triste il minuto?

Quando, una calda sera d’autunno, ad occhi chiusi
io respiro l’odore dell’ardente tuo seno,
vedo innanzi spiegarmisi un paese sereno
che un sole eterno abbaglia coi suoi fuochi diffusi.
pigra isola dove rigoglioso il terreno
nuovi alberi germina, dai bei frutti dischiusi;
snelli han gli uomini i corpi, ma alle fatiche adusi
delle donne sorprende l’occhio limpido e pieno.
Dall’odor tuo guidato a cieli più soavi,
ecco m’appare un porto popoloso di navi,
cui trema ancor la chiglia del travaglio dell’onda,
mentre il forte profumo dei tamarindi in fiore,
che col vento mi giunge e le nari m’inonda,
al canto delle ciurme mi si mesce nel cuore.

O chioma ondosa in boccoli fin sulla spalla pura,
balsamo intriso d’estasi e di pigro diletto!
Per destare stasera entro l’alcova oscura
i ricordi che affollano questa capigliatura,
voglio nell’aria scuoterla al par d’un fazzoletto!
Tutto un assente mondo, remoto, quasi spento,
il sonnacchioso Tropico e il torrido Equatore,
vive nel tuo profondo, o foresta d’unguento,
e come sulla musica taluna anima al vento
alza le vele, io navigo sul tuo profumo, amore!
Laggiù, dove la linfa gonfia uomini e piante,
che sotto un cielo ardente anelano al piacere,
oh, come un’onda, portami laggiù, treccia pesante!
Mare d’ebano, un sogno tu celi, abbarbagliante,
di rematori e d’alberi, di vele e di bandiere:
un porto risonante, sul cui molo assaporo
a lunghi sorsi gli echi, i colori, i profumi;
scivolano vascelli in un tremulo oro,
e le braccia disserrano al glorioso tesoro
d’un etere ove il sole versa eterno i suoi fiumi.
Affonderò il mio capo, dall’ebbrezza rapito,
in questo nero oceano ove l’altro è rinchiuso,
e il mio sottile spirito, sopra i flutti blandito,
vi saprà ritrovare, onde d’ozio infinito,
feconde ore d’inerzia nel torpore diffuso!
Vello turchino, tenda di tenebre profonde,
tu mi ridai l’azzurro dei grandi firmamenti;
delle tue ciocche intorte sulle morbide sponde
ebbro un’aria io respiro che in un solo confonde
di cocco e muschio e pece gli effluvi differenti.
A lungo! Sempre! O donna, sui tuoi densi capelli
seminerò la perla, lo zaffiro e il rubino,
perché tu corra docile ai miei bramosi appelli.
Non sei tu forse l’oasi dei sogni miei più belli,
la fiasca ove il passato tracanno come un vino?

T’amo come l’immagine della volta notturna,
o vaso di tristezza, o grande taciturna;
e più quando elusiva mi sfuggi, seducente
gemma delle mie notti, e ironicamente
leghe su leghe accumuli, distanze su distanze,
e rubi alle mie braccia le azzurre lontananze.
Io m’avanzo a combattere, all’assalto m’inerpico,
come sopra un cadavere uno stuolo di vermi:
o implacabile, cruda belva, più bella ancora
nel gelo che t’impietra e il cuore m’innamora.

Impura, stiperesti nel letto l’universo!
La noia è che il tuo spirito rende così perverso.
Per aguzzare i denti in questo nuovo giuoco,
ti ci vuole ogni giorno un altro cuore al fuoco.
I tuoi occhi fulgenti, come nei carnevali
le mostre accese e i palchi dei fuochi artificiali,
senza pudore abusano d’un potere d’accatto,
né sanno quale servano misterioso patto.
O cieco e sordo ordigno in crudeltà fecondo!
Provvidenziale macchina, sanguisuga del mondo!
Non sai vedere ancora impallidire in ogni
specchio tutti i tuoi vezzi, né ancora ti vergogni?
Dinanzi al male immenso, in cui dotta ti credi,
non hai dunque tremato giammai da capo a piedi,
allorché la Natura, grande nei suoi celati
piani, di te si serve, regina dei peccati,
donna, di te, vil bestia, per concepire un genio?
O grandezza di fango, sublime vituperio!

Bruna come la notte, strana dea, dal potere
suscitata d’un obi, Fausto della savana;
strega dal fianco d’ebano, che di muschio e d’avana
insieme odori, figlia di mezzenotti nere;
io preferisco all’oppio, al Constance, al Madera,
dei tuoi baci festosi l’amorosa fontana;
quando a te le mie brame s’avviano in carovana,
il pozzo dei tuoi occhi dà al mio tedio da bere.
Smorza un poco la vampa della negra pupilla,
dove, o inclemente demone, l’anima tua scintilla:
io nove volte cingerti non so, come lo Stige!
Né posso, ah, per prostrarti, o Megera carnale,
e chiuderti ogni scampo, come il duello esige,
trasmutarmi in Proserpina nel tuo letto infernale!

Quando passa con vesti ondose e iridescenti,
a una grazia di danza informa ogni movenza,
quasi, in cima a un bastone, quei sinuosi serpenti
che i giocolieri sacri agitano in cadenza.
Come la sabbia e il cielo dei deserti roventi,
sordi entrambi a ogni voce d’umana sofferenza,
come il giuoco dell’onda nel viluppo dei venti,
ella si stende e snoda con piena indifferenza.
I suoi limpidi occhi sono pietre stupende,
e nella sua natura allegorica e strana,
dove l’antica sfinge un cherubo asseconda,
fra l’acciaio e i diamanti, l’oro e la luce, splende
d’un eterno splendore, come una stella vana,
la fredda maestà della donna infeconda.

Che delizia, se giaci mansueta
nelle tue membra belle,
mirarti, o cara, qual tremula seta,
tutta lampi la pelle!
Sul tuo crine, nel cui gorgo profondo
acri profumi aduni,
oceano odoroso e vagabondo
di flutti azzurri e bruni,
al par d’un brigantino che si desta
al vento antelucano,
il mio spirito estatico s’appresta
verso un cielo lontano.
Sono i tuoi occhi, onde nulla d’amaro
né di dolce si spreme,
due fredde gemme in cui l’oro e l’acciaro
si mescolano insieme.
Quando elastica e ritmica t’avanzi,
con bella ondulazione,
par di vedere un serpente che danzi
in cima ad un bastone.
Sotto l’accidia, fardello pesante,
la tua nuca fanciulla
come il capo d’un giovane elefante
mollemente si culla.
E il corpo tuo si dondola e s’inarca
come lieve sull’onda
piega, or su un fianco or sull’altro, una barca
e i pennoni v’affonda.
Se poi, turgido fiume che al disgelo
dal suo letto trabocca,
un fiotto di saliva ti fa velo
agli orli della bocca,
d’un imperioso vino di Boemia
gusto l’aspro sapore,
liquido firmamento che dissemina
stelle sopra il mio cuore!

Ricordi, anima mia, la cosa che nel quieto
dolce mattino estivo all’impensata
ci apparve? Lungo un viottolo, a una svolta, sul greto
sassoso una carogna sciagurata,
a zampe all’aria come una ganza lasciva,
sanie stillando dai combusti pori,
sfrontata e noncurante alla luce esibiva
il ventre colmo di sozzi sentori.
Sopra quella putredine batteva il sole a picco,
quasi volesse rosolarla a punto,
all’immensa Natura cento volte più ricco
rendendo il corpo ch’essa avea congiunto.
Il cielo contemplava la carcassa superba
come una grande corolla sbocciare;
il fetore sì crudo ne era che sull’erba
tu ti sentisti un momento mancare.
Di mosche pullulava il ventre sfatto, informe:
come vischio densissimo colarne
larve vedevo, in nere ininterrotte torme,
lungo quei mobili stracci di carne.
Era un flusso e riflusso, come d’onde furtive,
un crepitante rabido sussulto;
quasi, moltiplicandosi, il cadavere a vivere
tornasse, gonfio d’un alito occulto.
Da un cotal mondo un suono di musica alto e strano
nasceva, come fra le foglie il vento,
o un fiume, o come quando l’uomo agita il grano
nel vaglio, con uguale movimento.
Le forme scomparivano, non eran più che un sogno,
abbozzo indocile che, sul negletto
cartone dell’artista, per vivere ha bisogno
che la memoria lo faccia perfetto.
Dietro un masso una cagna d’occhiate irose e ingorde
saettava la scena del suo pasto,
ansiosa che partissimo, per ritornare a mordere
quel ch’era sullo scheletro rimasto.
– Eppure tu sarai simile a questa impura
postema, a questa ignobile infezione,
tu, astro dei miei occhi e della mia natura,
mio angelo custode e mia passione!
Regina delle grazie, tale sarai, ti dico,
quando sotto le grasse erbe e fra l’ossa,
dopo gli estremi riti, andrai nel modo antico
a marcire con gli altri in una fossa.
Dillo allora, o mia bella, al verme che t’uncina
coi baci il seno, gridalo che io
dei nostri inceneriti amori ho la divina
essenza preservato dall’oblio!

Io Ti chiedo pietà, o mio unico amore,
dal tenebroso abisso in cui sono caduto;
è un universo squallido e d’ogni luce muto,
dove nell’ombra nuotano la bestemmia e l’orrore.
Un sole senza vampe per sei mesi vi dura,
poi per altri sei mesi la notte occupa il suolo;
è un paese più nudo e inospite del polo:
né bestie, né ruscelli, né boschi, né verzura.
E dunque non c’è orrore che vinca sotto i cieli
la silente ferocia di questo sole gelido,
e questa immane notte, al vecchio Caos uguale.
Io invidio la sorte d’ogni abietto animale
che può felice immergersi in un torpore ottuso,
così pigro del tempo si sgomitola il fuso...

O tu che come un colpo di coltello
mi penetrasti nel cuore gemente;
tu che venisti, pari ad un drappello
di demoni, ad assiderti, demente
e adorna, sopra il mio spirito prono,
facendone il tuo soglio e il tuo guanciale,
essere infame a cui legato sono
com’è legato ai ferri il criminale,
lo strenuo giocatore alla roulette,
l’ubriaco alla bottiglia di borgogna,
all’abbraccio del verme la carogna,
che oggi e sempre tu sia maledetta!
Quante volte alla spada agile ho chiesto
che mi cavasse alfin di prigionia,
e ho chiamato il veleno funesto
in soccorso alla mia vigliaccheria.
Tutte le volte, ahimè, presi di sdegno,
spada e veleno m’han così parlato:
«Stolto, che vuoi da noi? Tu non sei degno
d’esser dai lacci suoi disviluppato.Ché, seppur soccombesse al nostro tiro
la tiranna al cui reo giogo soggiaci,
tu risusciteresti coi tuoi baci
la salma esanime del tuo vampiro!»

Sdraiato d’una laida ebrea lungo il venduto
fianco, come un cadavere a un altro s’appariglia,
una notte il pensiero mi colse, a meraviglia,
della triste bellezza che bramo e che rifiuto.
La maestà nativa ne rividi, le ciglia
armate d’uno sguardo limpido e risoluto,
e i capelli, elmo folto di profumi imbevuto,
al cui ricordo il cuore d’amar si riconsiglia.
Poiché t’avrei disteso fervidamente un manto
di carezze e di baci sulle membra divine,
dai freschi piedi al sommo delle chiome corvine,
se una sera, una sola, avessi visto il pianto
nascerti involontario e offuscare d’un velo
le splendide spietate tue pupille di gelo.

Quando tu dormirai, mia bella tenebrosa,
in fondo ad una grande cripta di marmo nero,
e ti saran rimaste per alcova e maniero
solo una cava botola e una fossa piovosa;
quando sul seno ansante ti calerà l’esosa
pietra, e sui lombi morbidi d’un languore leggero,
spegnendoti nell’anima ogni moto e pensiero,
e nei piedi ogni slancio di corsa avventurosa;
la tomba, dell’eterno mio sogno secretaria
(sempre infatti alla tomba si confida il poeta),
nelle tue lunghe notti di veglia solitaria
ti dirà: «A che pro, cortigiana incompleta,
hai da viva ignorato ciò ch’ogni morto implora?».
Ti mangeranno i vermi come rimorsi, allora.

Bel gatto, vieni sul mio cuore ardente:
ritira l’unghie e lasciami
annegar nel tuo occhio rilucente
d’un lume d’oro e d’agata.
Quando si perdon le mie dita lente
nel tuo capo e l’elastica
groppa ti palpan voluttuosamente,
come per trarne un brivido,
rivedo la mia donna: ha nello sguardo,
come te, bestia amabile,
un taglio freddo e pungente di dardo,
e tutt’intorno al bronzeo
suo corpo un’aria fine, un infingardo
perfido effluvio naviga.

Due guerrieri un sull’altro si son scagliati a gara:
l’armi di luci e sangue hanno l’aria sconvolta.
Son questi incroci e strepiti di lame la fanfara
dei giovani che agita amor la prima volta.
Le lame sono in pezzi: come i nostri vent’anni,
cara! Ma i denti e l’unghie affilate e il furore
san presto vendicare della spada gl’inganni.
Per i cuori maturi, che piaga acre, l’amore!
Nel burrone ove lonze e gattopardi han covo,
ferocemente avvinti piombano i nostri eroi,
a fiorir con la pelle l’irto arido rovo.
Tale abisso è l’inferno, che i nostri amici ingoia!
Caliamoci, empia amazzone, senza un rimorso, giù,
e l’odio che ci brucia non si spenga mai più!

Madre delle memorie, amante delle amanti,
fonte d’ogni mia gioia e d’ogni mio dovere,
ricorderai le tenere nostre ebbrezze, davanti
al fuoco, e l’incantesimo di quelle lunghe sere,
madre delle memorie, amante delle amanti!
Le sere accanto al palpito luminoso dei ceppi,
le sere sul balcone, velate d’ombre rosee...
Buono il tuo cuore, e dolce m’era il tuo seno: oh, seppi
dirti, e sapesti dirmi, inobliabili cose,
le sere accanto al palpito luminoso dei ceppi!
Come son belli i soli nelle calde serate,
quanta luce nel cielo, che ali dentro il cuore!
Chino su te sentivo, o amata fra le amate,
alitar del tuo sangue il recondito odore...
Come son belli i soli nelle calde serate!
Un muro era la notte, invisibile e pieno.
Io pur sapevo al buio le tue pupille scernere,
e bevevo il tuo fiato, dolcissimo veleno,
e i piedi t’assopivo entro mani fraterne.
Un muro era la notte, invisibile e pieno.
Io so come evocare i minuti felici,
e rivivo il passato, rannicchiato ai tuoi piedi:
è infatti nel tuo mite cuore e nei sensi amici
tutta chiusa la languida bellezza che possiedi.
Io so come evocare i minuti felici...
O promesse, o profumi, o baci senza fine,
riemergerete mai dai vostri avari abissi,
come dal mare, giovani e stillanti, al confine
celeste i soli tornano dopo la lunga eclissi?
– O promesse, o profumi, o baci senza fine!

Il sole s’è coperto d’un velo: un velo uguale,
Luna della mia vita, t’avvolga e ti nasconda;
dormi o fuma, se vuoi; e fosca e muta affonda
l’anima tua nel gorgo del tedio universale.
T’amo così; ma oggi se vaghezza t’assale,
come torna a brillare una stella errabonda,
d’esibirti nei luoghi che la Demenza inonda,
bene, esci dal fodero, mio grazioso pugnale!
Accendi le pupille al fuoco dei doppieri,
negli occhi d’ogni zotico accendi i desideri!
Tutto di te m’incanta, morboso o petulante.
Sii quel che vuoi, notturna tenebra o alba d’oro:
non c’è una sola fibra nel mio corpo tremante
che non gridi: «O mio caro Belzebù, io t’adoro!».

Nelle gemonie di tristezza nera
dove sepolto m’ha la Malasorte,
sinistro ostello dalle luci morte
cui presiede la Notte, aspra megera;
dove a dipinger tenebre un Iddio
beffardo mi condanna; e dove, cuoco
dai funebri appetiti, io metto al fuoco
e mangio a brano a brano il cuore mio;
nasce a tratti, e s’accresce, e brilla, e sale
uno spettro di grazia e di splendore;
dal suo sognante incedere orientale
ravviso, appena sboccia in pieno fiore,
l’ospite bella che qui s’introduce:
Lei! tenebrosa, eppure tutta luce!

Lettore, a volte in chiesa hai respirato,
indugiando a saziare il gusto ingordo,
un gran d’incenso? hai mai socchiuso il bordo
d’un sacchetto di muschio stagionato?
O magica delizia, ove ogni accordo
rivive oggi, e ci esalta, del passato!
Così l’amante su un corpo adorato
coglie il fiore squisito del ricordo.
Dal crine suo, elastico e cresputo,
turibolo d’alcova e sacca viva,
crudo e ferino un effluvio saliva.
E nelle vesti, mussola o velluto,
pregne del corpo suo giovine e nuovo
un sentor di pelliccia aveva covo

Una bella cornice a una pittura,
pur se firmata da un’illustre mano,
aggiunge un tócco incantevole e strano,
isolandola fuor della natura.
Non altrimenti alla rara figura
tutto, metallo o gemma, oro o divano,
si veniva intonando a mano a mano:
serviva d’orlo alla sua luce pura.
Pareva a volte creder ch’ogni cosa
fosse pronta ad amarla; voluttuosa
le nude membra tutte abbandonava
all’abbraccio del lino e della seta,
e, lenta o brusca, a ogni gesto mostrava
d’una scimmia la grazia irrequieta.

Malanno e Morte han fatto poche ceneri
del nostro fiammeggiante alto falò.
Di quei grandi occhi suoi fervidi e teneri,
della bocca ove il cuor mi s’annegò,
dei baci pari a un dittamo possente,
degli affetti, dei vividi splendori,
anima mia, che è mai rimasto? Niente,
salvo un disegno scialbo a tre colori,
che come me si strugge in solitudine,
e che ogni giorno, vecchio malandrino,
il Tempo lima con l’ali sue rudi.
Dell’Arte e della Vita atro assassino,
tu non m’ucciderai nella memoria
lei che fu la mia gioia e la mia gloria!

Questi versi io ti dono perché, se alle lontane
epoche il nome mio giunga felicemente
e a sera empia di sogni agli uomini la mente,
vascello spinto al largo da amiche tramontane,
il tuo ricordo, simile alle favole vane,
spossi il lettore come un timpano possente,
e per un consanguineo nodo, misticamente,
resti sospeso al serto delle rime sovrane;
essere maledetto, cui dal baratro cieco
ai cieli eccelsi sola la mia voce fa eco,
tu che calpesti, ombra dalle labili impronte,
con piè leggero e sguardo sereno il volgo querulo
che ti giudica amara, o maestoso cherubo
dagli occhi di giavazzo e dalla bronzea fronte!

«Cosa è mai questa strana tristezza che t’assale
– dicevi – come il flutto lo scoglio ignudo e nero?»
– Fatto ch’abbia vendemmia il nostro cuore, è male
vivere! Questo, ormai, per nessuno è un mistero;
è un semplice dolore, di cui ciascun s’avvede,
e che, come il tuo giubilo, aperto si sprigiona.
Smetti, bella curiosa, smetti dunque di chiedere,
e taci, anche se dolce la tua voce risuona!
Taci, anima ignara: tu in estasi rapita,
tu dal riso di bimba! Non sai? Più che alla Vita,
alla Morte legati siamo invisibilmente.
Oh, lascia ch’io m’inebri d’una mentita forma,
e anneghi nei tuoi occhi come in un sogno, e dorma
all’ombra delle belle tue ciglia, lungamente.

Su in soffitta, oggi presto,
venuto è il Maledetto
a trovarmi, e m’ha chiesto,
per cogliermi in difetto:
«Quale mai fra le cose
che te la fanno amare,
le grazie nere o rosee
onde sì vaga appare,
preferisci?» In risposta
gli hai detto, anima: «In Lei
ogni essenza è riposta:
scegliere non saprei.
Il coro mi seduce,
non una voce sola.
Lei è l’Alba di luce,
la Notte che consola.
Troppo il ritmo è perfetto,
che il corpo le governa,
perché il calcolo inetto
nota da nota scerna.
Fanno i miei sensi fusi
un sol sacro pleroma:
m’è il suo respiro musica,
m’è la sua voce aroma!».

Che dirai questa sera, povera abbandonata
anima, cuore mio, già così vizzo e liso,
che dirai alla bella, alla santa adorata,
sotto il cui sguardo a vivere tornasti d’improvviso?
– Saprà l’orgoglio nostro le lodi celebrarne:
è lei che con dolcissimo imperio ci conduce;
ha il profumo degli Angeli la spirital sua carne,
e l’occhio suo ci veste d’un abito di luce.
Nei più deserti campi e nella notte immensa,
non men che per le strade e tra la folla densa,
il suo fantasma in cielo come fiaccola vola.
Dice a volte: «Io son bella, e dunque, in grazia mia,
tu altro amar non devi che la Bellezza sola:
io son la Musa, l’Angelo, la Vergine Maria».

E innanzi a me vi scorgo, radiosi Occhi, vaselli
di magnete affatati da un Angelo sapiente,
puri e santi fratelli che mi siete fratelli,
e gli occhi mi colmate d’un fuoco incandescente.
Fuor del male, seguendovi, sul vergine sentiero
della Bellezza, salva l’anima mia cammina;
o miei servi e signori, o vivente doppiero
cui docile l’intero mio essere s’inchina!
Ardete, dolci Occhi, come mistici brillano
i ceri, a mezzodì, d’un fantastico lume,
che il sole arrossa appena e non vince d’acume.
Essi funebre inno: ma voi vitale squilla,
voi che andate cantando la mia resurrezione,
o astri la cui fiamma al sol si sovrappone!

Angelo di letizia, conosci tu l’angoscia,
i singhiozzi, le onte, le accidie, i pentimenti,
le notti insonni piene di confusi spaventi,
quando gualcito il cuore come un foglio s’affloscia?
Angelo di letizia, conosci tu l’angoscia?
Angelo di bontà, conosci tu il rancore,
i bui spasimi d’odio, le lacrime di fiele,
la Vendetta che, alzando un lungo urlo crudele,
vittoriosa s’accampa sugli spalti del cuore?
Angelo di bontà, conosci tu il rancore?
Angelo di salute, conosci tu le Febbri
che lungo i muri scialbi dell’ospizio, com’esuli,
van strascicando i piedi, e biascicando tremuli
un po’ di sole chiedono, che le scaldi e le inebri?
Angelo di salute, conosci tu le Febbri?
Angelo di bellezza, conosci tu le grinze,
l’orgasmo d’invecchiare, e la disperazione
di leggere un’occulta, orrida devozione
negli occhi ove i nostri occhi avidi un tempo attinsero?
Angelo di bellezza, conosci tu le grinze?
O angelo felice, angelo luminoso,
in fin di vita Davide avrebbe domandato
la salute agli effluvi del tuo corpo incantato,
ma io le tue preghiere solo chiedere oso,
o angelo felice, angelo luminoso!

Una volta, una sola, dolce e cara creatura,
il tuo bel braccio al mio si concedé
(di quella sera ancora il ricordo perdura
nel tenebroso fondo, entro di me).
Era tardi; la luna al suo colmo uguagliava
d’una medaglia nuova il chiaro lume,
e la solennità notturna dilagava
su Parigi sopita, come un fiume.
Sbucando dai portoni, rasente gli edifici,
gatti furtivi rizzavan le attente
orecchie, o come care fantasime d’amici
ci venivano dietro lentamente.
Ed ecco in questa libera intimità, che insieme
al mite lustro era nata fra noi,
da te, ricco e sonoro strumento ove non freme
che una radiosa immagine di gioia,
da te, dalla tua anima trasparente e gioconda
al par d’una fanfara mattutina,
un gemito sfuggì vacillando (profonda,
bizzarra nota!), come una bambina
scarna, sudicia, torva, rossor della casata,
che dal nascosto umido soggiorno
dove i suoi l’hanno a lungo tenuta segregata
ritorni infine a rivedere il giorno.
Povero angelo mio, il tuo grido improvviso
questo diceva: «Tutto al mondo è vano,
e per quanto si mascheri e s’impiastricci il viso,
si scopre ovunque l’egoismo umano.
Costa apparire bella al mondo che t’ammira,
costa come lo sforzo eterno e uguale
d’una frigida e folle ballerina che stira
le labbra in un sorriso artificiale.
Costruire sui cuori è cosa senza senso,
tutto si sgretola, amore e beltà;
poi l’Oblio le macerie nel suo paniere immenso
raccoglie e all’Eterno le ridà!».
Sovente ho rievocato gl’incantesimi casti
di quella luna, e i silenzi, il languore,
e la cosa terribile che a bassa voce osasti
confessare alla grata del mio cuore.

Quando sui debosciati l’Alba bianca e vermiglia
sorge e stringe alleanza col vorace Ideale,
per l’occulta rivalsa d’un mistero fatale
nel sonnacchioso bruto un Angelo si sveglia.
L’azzurro Cielo Mistico dalle volte innaccesse,
vertiginoso abisso lusinghevole, s’offre
e si spalanca al vinto che sogna ancora e soffre.
Così, Dea adorata, intatto e lucido Essere,
sulle fumose ceneri dell’ebete bagordo
agli occhi miei sgranati aliando ritorna,
sempre più terso, roseo e bello, il tuo ricordo.
Già il sole i lumi tremuli delle torce frastorna:
così, raggiante anima, l’invincibile e puro
tuo fantasma somiglia al sole imperituro!

Già s’avvicina l’ora che trepido ogni fiore
come un vaso d’incenso svapora sullo stelo;
solcano effluvi e musiche la sera senza velo;
malinconico valzer, delirante languore!
Ogni fiore svapora trepido sullo stelo;
il violino geme come un afflitto cuore;
malinconico valzer, delirante languore!
Come un altare immenso è triste e bello il cielo.
Il violino geme come un afflitto cuore,
un mite cuore, ch’odia il nulla vasto e gelido!
Come un altare immenso è triste e bello il cielo;
nel suo sangue rappreso il sole immoto muore.
Un mite cuore, ch’odia il nulla vasto e gelido,
dei bei giorni che furono raccoglie ogni bagliore;
nel suo sangue rappreso il sole immoto muore...
Il tuo ricordo in me brilla come un cimelio!

So pungenti profumi che non trovano stallo
che li rinserri: pare che buchino il cristallo.
Quando una teca s’apre, ch’è dall’Oriente giunta,
la cui toppa con stridulo lungo lagno s’impunta,
o in una casa vuota, polveroso e tarlato,
uno stipo che esala un tanfo di passato,
vi si trova una memore vecchia fiala, talvolta,
da cui vivida erompe un’anima sepolta.
Mortuarie crisalidi, mille sogni e pensieri
dormivan nella tenebra con palpiti leggeri,
e ora aprono l’ali, balzano verso l’alto,
tramati d’oro, tinti di rosa e di cobalto.
Ecco nell’aria inquieta volteggia in lenti giri
ebbro il ricordo; gli occhi si chiudono; il Delirio
coglie l’anima vinta, e la spinge a due mani
verso un abisso scuro di tutti i miasmi umani;
sul ciglio d’un abisso secolare la stende,
dove, putido Lazzaro che si strappa le bende,
il cadavere s’agita e si desta, spettrale,
d’un vecchio amore rancido, leggiadro e sepolcrale.
Così, quando si spenga di me ogni compianto
fra gli uomini, e buttato io rimanga in un canto
d’un qualche tetro stipo, vecchia fiala vischiosa,
lercia, squallida, sporca, polverosa, corrosa,
io sarò la tua bara, vezzosa pestilenza,
prova della tua forza e della tua violenza,
caro tossico offertomi dagli angeli, liquore
che m’uccide, tu vita, tu morte del mio cuore.

Il vino sa vestire d’un prodigioso lume
la stamberga peggiore,
e fabbricare portici di fiaba con le spume
del suo rosso vapore,
come un occiduo sole che splenda fra le brume.
L’oppio all’illimitato più vasti spazi dà,
nuovi confini adempie,
dilata il tempo e aguzza il piacere, di empie
e nere voluttà
fino all’orlo, e più ancora, il cuore ci riempie.
Tutto questo non vale il tossico che versano
le tue verdi pupille,
laghi ove rispecchia le tremule postille
l’anima mia riversa,
gorghi amari ove a bere scendono i sogni a mille.
Tutto questo non vale il tremendo prodigio
dell’acre tua saliva,
che, senza più rimorsi né forze, alla deriva,
su onde di vertigine,
immemore mi spinge alla funerea riva.

Mi par gli occhi t’adombri una vaga caligine:
gli occhi tuoi misteriosi (azzurri, verdi, grigi?),
teneri a volte, a volte estatici o crudeli,
specchiano l’indolenza e il pallore dei cieli.
Tu ricordi quei bianchi, tiepidi, annuvolati
giorni che in pianto sciolgono i cuori ammaliati,
quando i vigili nervi, che torce un male informe,
insorgono a schernire lo spirito che dorme.
Talora in te i begli orizzonti ravviso,
che illumina fra nebbie un sole all’improvviso...
Come t’accendi e brilli, umido paesaggio,
su cui da un cielo ombroso cade rapido un raggio!
O perigliosa donna, o climi seducenti!
potrò pur la tua neve amare, e i vostri venti?
cavare saprò mai dal feroce gennaio
piaceri più pungenti del ghiaccio e dell’acciaio?

Nel cervello un bel gatto, un dolce, fiero,
incantevole gatto mi passeggia,
come fosse il padrone dell’alloggio,
e miagola con timbro sì leggero
e tenero che quasi non lo intendo;
pur questa voce sua ricca e profonda,
sia che brontoli o placida s’effonda,
racchiude un incantesimo stupendo.
Si sgrana e filtra dentro in lente spire
fino al fondo di me più cieco e perso;
mi sazia come il battito d’un verso,
e mi delizia come un elisire.
Sopisce i mali più crudi, contiene
per chi l’ascolta ogni estasi e sogno;
di parole giammai non ha bisogno
per intrecciare le frasi più piene.
No, non so archetto che meglio mi morda
il cuore, ineguagliabile strumento,
e ne ricavi più regale accento,
facendone vibrar l’intima corda,
della tua voce, o strana, o misteriosa
creatura, serafico soriano,
in cui, come in un angelo, all’arcano
più sottile una musica si sposa.

Sì forti aromi la sua bionda e bruna
pelliccia esala che, una sera, quasi
fin nell’anima intriso ne rimasi:
colpa d’una carezza, solo d’una!
Genio del luogo e spirito natio,
tutto egli giudica, tutto presiede
e ispira dalla sua regale sede:
chissà, forse è una fata, forse è un dio.
Quando a lui gli occhi miei docili giro,
obbedendo a un magnetico richiamo
che m’incatena all’essere che amo,
e la mia stessa anima rimiro,
vedo con meraviglia come arda
un fuoco nelle sue pupille pallide,
opali vivide, lanterne gialle,
di fronte a me, che immobili mi guardano.

O mia tenera maga, voglio dirti le lodi
delle tante bellezze di cui t’adorni e godi;
la tua bellezza dipingerti voglio,
fatta d’acerba grazia e d’adulto rigoglio.
Quando vai sventagliando con l’ampia gonna l’aria,
sembri una bella nave che prenda il largo, carica
di vele, sopra l’acque dondolandosi
secondo un ritmo dolce, un ritmo pigro e blando.
Sul collo largo e pieno, sugli omeri opulenti
come un trofeo d’insolite grazie la testa ostenti,
e placida non meno che imperiosa
per la tua via procedi, fanciulla maestosa.
O mia tenera maga, voglio dirti le lodi
delle tante bellezze di cui t’adorni e godi;
la tua bellezza dipingerti voglio,
fatta d’acerba grazia e d’adulto rigoglio.
Il tuo seno che sforza la seta, baldanzoso
e superbo, il tuo seno è un mobile prezioso,
nei cui pannelli lucidi e bombati,
come in due scudi, i lampi rimangono impigliati.
Scudi piccanti, ch’armano rosee punte protese!
Stipo colmo di mille dolcissime sorprese,
di vini, di profumi, di liquori
che accendono una febbre nei cervelli e nei cuori!
Quando vai sventagliando con l’ampia gonna l’aria,
sembri una bella nave che prenda il largo, carica
di vele, sopra l’acque dondolandosi
secondo un ritmo dolce, un ritmo pigro e blando.
Le nobili tue gambe contro le balze guizzano
e in fondo al cuore oscuri desideri ci aizzano,
come due fattucchiere che un immondo
beveraggio rimestino in un vaso profondo.
Fra le tue braccia, boa scintillanti e feroci,
che sanno farsi giuoco degli ercoli precoci,
serri l’amante con un tale ardore
che par tu voglia fartene un suggello sul cuore.
Sul collo largo e pieno, sugli omeri opulenti
come un trofeo d’insolite grazie la testa ostenti,
e placida non meno che imperiosa
per la tua via procedi, fanciulla maestosa.

Bimba, sorella mia,
che cara fantasia,
pensa, potercene laggiù fuggire!
Là dove a meraviglia
tutto ti rassomiglia,
amare e vivere, amare e morire!
Da quegli ombrosi cieli
un sole, se trapeli
madido, sparge un misterioso incanto
che mi prende la mente,
come perfidamente
gli occhi tuoi, quando brillano nel pianto.
Tutto, laggiù, è ordine e beltà,
magnificenza, quiete e voluttà.
Mobili, fatti lustri
da un lungo uso di lustri,
adornerebbero la nostra stanza;
s’unirebbe l’odore
d’ogni più raro fiore
dell’ambra alla volubile fragranza;
le ricche volte, gli ampi
specchi dai mille lampi,
lo splendor della vita orientale,
parlerebbe ogni cosa
all’anima curiosa
la dolce arcana sua lingua natale.
Tutto, laggiù, è ordine e beltà,
magnificenza, quiete e voluttà.
Guarda su quei canali
piegare al sonno l’ali
i velieri dall’estro vagabondo:
non sai? per farti pago
il cuore in ogni svago
sono venuti qui di capo al mondo.
I dorati tramonti
accendon gli orizzonti,
le campagne, i canali, la città,
d’un lume di giacinto;
s’assonna il mondo vinto
in una calda luminosità.
Tutto, laggiù, è ordine e beltà,
magnificenza, quiete e voluttà.

Potremo soffocare, vecchio e lungo, il Rimorso,
che si contorce, prospera, si muove,
in noi come nei morti il verme dà di morso,
o il bruco nel midollo della rovere?
Potremo, soffocare, vecchio e lungo, il Rimorso?
A che filtro ricorrere, a che vino o tisana,
per affogar questo nemico annoso,
ingordo e micidiale come la cortigiana,
e come la formica laborioso?
A che filtro ricorrere, a che vino o tisana?
Oh, dillo se lo sai, dillo, mia bella strega,
a questo spirito colmo d’angoscia,
come chi sotto un cumulo di feriti si piega,
e sul capo ogni zoccolo gli scroscia,
oh, dillo se lo sai, dillo, mia bella strega,
a questo moribondo che il lupo fiuta già,
e su cui già dall’alto il corvo piomba,
a questo fantaccino stremato, se l’avrà
finalmente, una croce ed una tomba,
povero moribondo che il lupo fiuta già!
Si può dar luce a un cielo senz’alba e senza sera,
lacerare una tenebra più forte
della pece? Non splende sulla belletta nera 
un astro solo, un sol lampo di morte.
Si può dar luce a un cielo senz'alba e senza sera?
La Speranza che brilla ai vetri del Rifugio
spenta, morta è per sempre: ahi, senza raggio 
né luna, dove mai trovare lo stambugio
che alberghi i martiri dei mali viaggi?
Spento ha ogni luce il Diavolo ai vetri del Rifugio!
Adorabile strega, puoi amare i dannati?
Sai che vuol dire non sperar quartiere 
e doversi al Rimorso dai dardi avvelenati
come bersaglio offrir tutte le sere? 
Adorabile strega, puoi amare i dannati?
Rode l'Irreparabile col dente maledetto 
l'anima nostra, miserando ospizio
e, al pari della tèrmite, per distruggere il tetto, 
intacca dalla base l'edifizio.
Rode l'Irreparabile col dente maledetto!
— Ho visto a volte in fondo a un meschino teatro,
tra il fiammeggiar dell'orchestra sonora, 
d'improvviso una fata accendere in un atro
cielo d'inferno una magica aurora;
ho visto a volte in fondo a un meschino teatro
un essere che era solo oro, luce e velo,
schiacciar l'immane Satana col piede... 
Ma, chiuso a ogni estasi, il mio cuore di gelo
è un teatro che sempre attende e chiede, 
e sempre invano, l'Essere dalle ali di velo!

Tu sei un dolce cielo d'autunno, chiaro e roseo, 
ma la tristezza in me fa marea come il mare,
e al refluir mi lascia sulle labbra scontrose 
il ricordo cocente delle sue melme amare.
Invano, amica, il petto di carezze m'inebri:
la tua mano non trova che un luogo saccheggiato, 
dove a lungo infuriarono denti e unghie muliebri. 
Non cercare il mio cuore: le fiere l'han mangiato.
Il mio cuore è un palazzo straziato e guasto, dove 
una turba s'ingozza, s'accapiglia, si scanna!
— Dal nudo seno a onde un profumo ti piove...
Questo tu vuoi, Bellezza, nostra dura tiranna: 
con gli occhi tuoi, lucenti come fuochi di festa, 
dopo il ferino scempio brucia il poco che resta!
Presto saremo avvolti d'ombre algide e smorte; 
addio, bagliore effimero, mie troppo brevi estati! 
Già dai cortili giunge un fragore di morte:
è la legna che cade sui ruvidi selciati.
Torna in ogni mia fibra l'inverno a penetrare: 
odio, ira, orrore, brividi, sforzo duro e maligno... 
e il cuore, come il sole nel suo limbo polare, 
non sarà più che un rosso e gelato macigno.
Sento a ogni tonfo crescermi nell'anima un'ambascia; 
così quando si rizza fra cupi echi una croce.
Io oggi sono simile al mastio che si sfascia,
scalzato da un ariete ostinato e feroce.
Mi par d'udir, cullato da quel battere uguale, 
su un feretro lontano un fitto martellio.
Chi è morto? Ieri era estate; l'autunno oggi ci assale: 
suona l'oscuro croscio come un grido d'addio.

Amo i tuoi occhi oblunghi dal lampo smeraldino, 
dolce beltà, ma oggi tutto amaro m'appare,
e nulla che tu m'offra — stanza, amore, camino — 
vale per me il sole che sfolgora sul mare.
Ma pur se sono ingrato, anche se fui cattivo, 
amami, siimi madre, o mio tenero cuore. 
Sorella o amante, siimi il bene fuggitivo
d'un autunno glorioso o d'un sole che muore.
Per poco: ché già avida la tomba si spalanca! 
Ah! lasciami posare sul tuo grembo la fronte, 
e inseguire un sapore d'estate calda e bianca 
nel giallo ultimo raggio sospeso all'orizzonte!

Madonna, amante mia, io ti voglio innalzare 
in fondo al mio dolore un sotterraneo altare, 
e scavar del mio cuore nell'angolo più scuro,
lungi dall'occhio cupido e dal sogghigno impuro, 
tutta d'azzurro e d'oro una nicchia smaltata, 
dove tu sorgerai, Statua meravigliata.
I miei bei Versi, intrecci di vergine metallo, 
finemente incrostato di rime di cristallo,
ti cingeran la fronte come un serto regale, 
e la mia Gelosia, o Madonna mortale,
saprà tagliarti — rigido, pesante, di modello 
barbarico, e guarnito di sospetto — un Mantello, 
chiusa garitta a guardia dei tuoi segreti incanti, 
non trapunto di Perle, ma di tutti i miei Pianti. 
La tua Veste sarà la mia fervida Brama,
che fluttua in aria, e sale, e in basso si dirama,
e sui picchi si culla, nelle valli si posa, 
d'un bacio rivestendoti il corpo bianco e rosa. 
Con la mia Devozione farò vaghi Scarpini 
di raso, che, umiliati dai tuoi piedi divini, 
sappian, teneramente cingendoli, le forme 
per sempre conservarne, come stampo conforme.
Se poi non potrò togliere, malgrado ogni mio zelo, 
per tuo Sgabello argentea una Luna dal cielo, 
porrò sotto i tuoi piedi il Serpente omicida
che mi morde le viscere, perché tu lo derida
e schiacci, questo mostro gonfio d'ira e di sputi, 
vittoriosa Regina che redimi i perduti!
Vedrai dinanzi a te disporsi i miei Pensieri, 
come all'altar fiorito della Vergine i Ceri,
e guardarti con occhi di fuoco, senza fine, 
ricamando bagliori sulle volte turchine.
E poiché tutto in me t'ama d'amore immenso, 
tutto diventerà Mirra, Olibano, Incenso,
e a te si leverà, picco bianco e nevoso, 
come Nuvola il mio Spirito tempestoso.

Infine, a far compiuto il tuo travestimento
di Maria, per sposare l'orrore al sentimento,
funebre voluttà! sette aguzzi Pugnali
mi foggerò coi sette Peccati capitali,
aguzzino contrito, e un dopo l'altro, a mo'
di calmo giocoliere, tutti li pianterò,
dell'amor tuo mirando alla fibra più fonda,
nel tuo Cuore che palpita, che singhiozza, che gronda!

Benché perfido dia
ai tuoi begli occhi il ciglio, 
o maliarda, un cipiglio 
bizzarro e demoniaco,
io t'adoro, o mia fatua 
e mortale passione, 
come adora il santone 
sull'altare una statua.
Selve e sabbie le dure 
trecce di sé t'impregnano. 
Il tuo corpo disegna
pose di sfinge oscura.
E intorno a onde lente 
un incenso ti brucia; 
come l'ombra seduci,
o ninfa oscura e ardente.
Non so filtri più forti 
delle tue pigre ebbrezze: 
tu sai con le carezze
far rivivere i morti!
Dei tuoi seni son l'anche, 
e del tuo dorso, amanti: 
coi molli gesti incanti
il guanciale, finanche!
Per placar dei tuoi sensi
le arcane ire voraci, 
a volte seria i baci 
e i morsi dispensi.
Il tuo riso, o mia bruna, 
mi dilania beffardo,
poi sul cuore il tuo sguardo 
dolce è come la luna.
Or sotto il tuo scarpino 
di raso io getto, vedi, 
ai tuoi serici piedi,
gioia, e genio, e destino,
e l'anima, che seppe
guarir sotto i tuoi lampi, 
o fuoco alto che avvampi 
nelle mie nere steppe!

Figuratevi Diana, che con bell'equipaggio,
seno e capelli al vento, per brughiera o boscaglia 
passa superba, ebbra di strepito selvaggio, 
sfidando ogni provetto cavaliere a battaglia;
o Théroigne, avida di violenza e d'oltraggio,
mentre all'assalto infervora un'epica canaglia,
guance e occhi in fiamme, come richiede il personaggio, 
e sale, l'arme in pugno, le scale di Versaglia.
Così fatta è Sisina! Ma la dolce guerriera 
misericorde è al pari che bellicosa e fiera: 
il suo cuore va pazzo per tamburi e moschetti,
ma subito s'arrende ai supplici benigno,
e, benché fumi ancora d'incendi, per gli eletti 
inesausto conserva di lacrime uno scrigno.

Ti canterò con ardore 
novello, o lieto verziere 
del solitario mio cuore.
Sii da ghirlande allacciata, 
o femmina delicata,
che redimi le peccata.
Come un benefico Lete 
la bocca tua mi disseta, 
imbevuta di magnete.
Quando dei vizi la rea 
nebbia turbò la vallea, 
tu, ecco, apparisti, Dea,
come stella salutare
ai disperati del mare...
T'appendo il cuore all'altare!
Piscina d'ogni virtù, 
fontana di gioventù, 
slegami le labbra tu!
Tu ogni feccia bruciasti, 
ogni rudezza appianasti, 
ogni fralezza curasti.
Alla mia fame taverna,
alla mia notte lucerna,
sempre equamente governami.
Rafforza le forze affrante, 
soave bagno stillante
di balsamo inebriante!
Brillami ai fianchi, pudica 
di castitate lorica,
infusa d'acqua serafica;
tazza di gemme corrusca, 
sapido pane, molle esca, 
divino vino, Francesca!

In un paese aulente e tiepido conosco
una signora creola, ricca di grazie nuove:
di rossi alberi e palme la vidi sotto un chiosco, 
donde sopra le palpebre sonno e silenzio piove.
La bruna incantatrice ha un viso ardente e fosco, 
e il collo con movenze nobili e rare muove;
alta e agile incede come arciera di bosco,
con quieto riso e occhi che mai nulla commuove.
Se della verde Loira o della Senna in riva 
andaste, ove la gloria verace si coltiva, 
bella, degna d'ornare castelli leggendari,
quanti sonetti, al cenno dei grandi occhi, i poeti, 
più d'ogni vostro negro umili e mansueti,
vi offrirebbero, in fondo ai parchi solitari!

Dimmi, Agata, a volte non pensi di migrare, 
lungi dal nero mare dell'immonda città, 
laggiù, dove risplende cerulo un altro mare, 
terso e profondo come una verginità? 
Dimmi, Agata, a volte non pensi di migrare?

L'onda, l'onda infinita culla i nostri tormenti! 
Onde, da qual mai demone aveste il rauco canto, 
cui s'accompagna l'organo vasto e sordo dei venti,  
con la missione augusta d'addormentare il pianto? 
L'onda, l'onda infinita culla i nostri tormenti!

Portami via, vagone! rapiscimi, vascello! 
Qui è intriso di lacrime il fango della via!
Non suona, triste Agata, nel tuo cuore l'appello: 
«Dai rimorsi, dai crimini, dalle gravezze, via, 
portami via, vagone, rapiscimi, vascello?»
Come lontano sei, paradiso balsamico, 
dove sotto l'azzurro regna amore e letizia,
dove quello che s'ama è ben degno che s'ami, 
e in flutti puri d'estasi il cuore si delizia! 
Come lontano sei, paradiso balsamico!
Ma il verde paradiso dei fanciulleschi amori, 
le corse, i canti, i baci, il vibrar degli archetti 
a riddosso dei poggi, i mazzetti di fiori,
e gli orcioli di vino, la sera, nei boschetti,
— ma il verde paradiso dei fanciulleschi amori,
il casto paradiso delle gioie furtive,
è di già più lontano dell'India e della Cina? 
Potrebbe un grido, un gemito farlo ancora rivivere, 
ridestarlo col palpito d'una voce argentina,
il casto paradiso delle gioie furtive?

Simile a un cherubino dal vermiglio 
occhio ritornerò nel tuo giaciglio; 
scivolerò col favore dell'ombra 
tacitamente verso le tue membra;
e poserò sulle tue labbra, o bruna, 
labbra diacce com'è diaccia la luna; 
carezze ti darò, quasi di liscio
serpe che attorno a una fossa strisci.
Quando verrà il livido mattino, 
troverai vuoto il posto a te vicino, 
che fino a sera starà freddo e spento.
Altri ti vinca con tenere armi:
io la tua vita voglio conquistarmi, 
e la tua gioventù, con lo spavento.

Mi chiedono i tuoi occhi, chiari come l'opale: 
«Cos'è mai, strano amante, che mi ti fa gradita?» 
— Sii deliziosa e taci! Il mio cuore che irrita 
tutto, salvo il candore dell'antico animale,
rivelarti non vuole la sua legge infernale,
tu la cui mano a lunghi sonni di culla invita, 
né, marchiata col fuoco, la sua nera ferita. 
Io odio la passione, l'arguzia mi fa male.
Pur dolcemente amiamoci. L'Amor dalla munita 
sua tenebrosa posta tende l'arco fatale.
So a menadito i ferri del suo vecchio arsenale:
follia, crimine, orrore! — Pallida margherita, 
non sei tu come me un sole autunnale,
o mia sì bianca, o mia sì fredda Margherita?

Nei suoi sogni la luna è più pigra, stasera: 
come una bella donna su guanciali profondi, 
che carezzi con mano disattenta e leggera 
prima d'addormentarsi i suoi seni rotondi,
lei su un serico dorso di molli aeree nevi 
moribonda s'estenua in perduti languori, 
con gli occhi seguitando le apparizioni lievi 
che sbocciano nel cielo come candidi fiori.
Quando a volte dai torpidi suoi ozi una segreta 
lacrima sfugge e cade sulla terra, un poeta 
nottambulo raccatta con mistico fervore
nel cavo della mano quella gocciola frale, 
pallida e iridescente come scheggia d'opale,
e, per sottrarla al sole, se la nasconde in cuore.

Gli ardenti innamorati e i severi sapienti 
amano gli uni e gli altri, quando l'età declina, 
i forti e dolci gatti, vanto della cucina,
che sono al par di loro freddolosi e indolenti.
Amici della scienza e della voluttà
essi cercano l'ombre, i silenzi, i misteri;
li avrebbe scelti l'Erebo per funebri corrieri, 
ma il loro orgoglio al giogo inchinarsi non sa.
Quando in nobili pose giaccion pensosi e immoti, 
paiono grandi sfingi che in deserti remoti 
smemora a poco a poco un sogno senza fine.
Dai loro lombi guizzano magici lampi a mille, 
e pagliuzze dorate, come una sabbia fine, 
vagamente gli screziano le mistiche pupille.

Schierati in fila sopra i rami cupi 
dei tassi, saettando tra le fronde 
le rosse iridi meditabonde,
stanno come stranieri idoli i gufi.
Così, senza un sussulto, rimarranno
insino al malinconico momento
quando, al morir d'un raggio ultimo e lento, 
le tenebre l'impero assumeranno.
Il savio da una simile attitudine
a paventare in questo mondo impara 
qualunque cangiamento ed inquietudine.
L'uomo, inebriato da ogni ombra che vede, 
paga la pena, ogni volta più cara,
d'aver voluto mutare di sede.

Chi vi parla è una pipa di scrittore: 
dalla mia cera di Cafra o d'Etiope 
si fa presto a concludere che il mio 
padrone è un accanito fumatore.
Quando d'angosce gli si gonfia il cuore, 
io m'impennacchio come la cascina 
dove è tutta in bollore la cucina
per il ritorno dell'agricoltore.
L'anima sua si dondola e si lega 
nelle spire che salgon dall'ardente 
mia bocca, azzurre, volubili e lente.
E il forte filtro che da me si spiega 
gli versa in petto una virtù sovrana, 
e lo spirito stanco gli risana.

Spesso è un mare, la musica, che mi prende ogni senso! 
A un bianco astro fedele,
sotto un tetto di brume o nell'etere immenso,
io disciolgo le vele.
Gonfi come una tela i polmoni di vento, 
varco su creste d'onde,
e col petto in avanti sui vortici m'avvento 
che il buio mi nasconde.
D'un veliero in travaglio la passione mi vibra 
in ogni intima fibra;
danzo col vento amico o col pazzo ciclone
sull'infinito gorgo.
Altre volte bonaccia, grande specchio ove scorgo 
la mia disperazione!

Se in una notte procellosa e scura 
un buon cristiano misericordioso 
dietro un cadente rudere di mura 
venga a inumare il tuo corpo glorioso,
nell'ora quando i gravi occhi si velano 
delle vergini stelle, ti farà
il ragno sopra il tumulo la tela,
e la vipera vi partorirà.
Udir così dovrai per tutto l'anno 
sulla tua testa dannata all'affanno 
i luttuosi famelici lamenti
risonare dei lupi e delle streghe, 
dei lubrici vecchiardi le congreghe, 
dei ladri i tenebrosi parlamenti.

Questo eccentrico spettro d'altro non s'è coperto 
che d'un terrificante e ridicolo serto
che, come in un veglione, sul teschio gli s'impenna. 
E sfianca, senza frusta né speroni, una brenna, 
fantasma anch'essa, e biblica bestia distruggitrice, 
cui, come a un epilettico, spumeggia la narice. 
Entrambi così corrono verso un remoto lito,
e con arditi zoccoli pestano l'infinito.
Sulle anonime turbe che in corsa va schiacciando, 
il cavaliere agita un fiammeggiante brando,
e, a guisa d'un sovrano che visita il suo stato, 
percorre il cimitero gelido e sconfinato,
dove nel fioco lume d'un sole senza gloria 
giacciono al suolo i popoli d'ogni secolo e storia.

Giù, dove di lumache gremita e grassa appare 
la zolla, vo' scavarmi una fossa profonda,
per poterci a mio agio le vecchie ossa stirare, 
e dormir nell'oblio come un pesce nell'onda.
Io non so testamenti e urne sopportare;
e piuttosto che chiedere la pietà gemebonda 
degli uomini, ancor vivo preferirei chiamare 
i corvi e dargli in pasto la mia carcassa immonda.
Vermi, neri compagni senz'occhio e senz'orecchio,
tra voi libero e lieto a scender m'apparecchio;
sofi gaudenti, fatti di putredine e mota,
scalate senza scrupolo i miei resti consunti, 
e ditemi se c'è qualche tortura ignota
per questo corpo esanime, defunto fra i defunti.

L'Odio è l'immensa botte delle smorte Danaidi, 
la Vendetta, esaltata, con braccia rosse e forti 
scaglia invano nel buio, senza stancarsi mai, 
secchi colmi del sangue e del pianto dei morti.
Il Demonio nel baratro segrete crepe scava, 
che berrebbero secoli di sudore in un'ora,
quand'anche essa sapesse risvegliare i cadaveri 
delle vittime e spremerli per dissanguarli ancora.
L'Odio è, in fondo alla bettola, l'ubriaco che un'eterna 
arsura sente nascere dal fondo del bicchiere,
via via moltiplicandosi come l'idra di Lerna.
Ma i beoni soccombono in un sonno beato... 
Lui, l'Odio, ebbe la misera sorte di non potere 
giammai sotto la tavola cascare addormentato.

Amara e dolce cosa, d'inverno, accanto al fuoco 
che trema e fuma, a un canto notturno di campane, 
che giunga entro la nebbia, udire a poco a poco 
levarsi in fondo all'anima rimembranze lontane.
Felice la campana dalla gola possente,
che, alacre e gagliarda, benché il tempo l'assalti,
il suo mistico allarme rimanda fedelmente, 
il suo mistico allarme rimanda fedelmente, 
come un vecchio soldato che veglia sugli spalti.
Ma incrinata dal tedio, l'anima mia, se vuole 
popolar coi suoi canti le notti algide e sole, 
sente nell'aria perdersi il suo fievole fiato
come il rantolo sordo d'un ferito, scordato
sotto un mucchio d'uccisi, che già immobile langue
fra immani sforzi, in riva a un gran lago di sangue.

Pluvioso, all'intera città movendo guerra, 
fiotti di gelo e tenebra dall'urna sua profonda 
sull'ombre dell'attiguo camposanto disserra, 
e i sobborghi di brume e di contagi inonda.
Cerca il mio magro gatto senza posa per terra 
un buio angolo dove le sue croste nasconda; 
con voce d'aggricciato triste lemure erra 
l'anima d'un antico poeta sulla gronda.
Geme un suono di viatico; il fumoso tizzone 
tiene alla rauca pendola, sibilando, bordone; 
mentre in un solitario di carte unte e bisunte,
reo dono d'un'idropica, il bel fante di cuori 
e la dama di picche, come cospiratori,
vecchi amori rimembrano e dolcezze defunte.

D'un vecchio di mill'anni ho più ricordi: un grande 
canterano stipato di conti, di domande,
di poesie, di lettere d'amore, di verbali,
di ciocche di capelli avvolte entro cambiali, 
racchiude meno enimmi del mio triste cervello. 
È come una piramide, come un immenso avello 
che serba più cadaveri d'una fossa comune.
Io sono un cimitero eternamente illune, 
dove strisciano lunghi vermi, come rimorsi, 
e i morti miei più cari dilacerano a morsi.
Sono un vecchio salotto pieno di rose esangui 
e di mode sfiorite, dove pastelli languidi
e pallidi Boucher respirano le effuse
fragranze d'una fiala che qualcuno non chiuse.
Nulla al mondo è più lungo di certi zoppicanti 
giorni di neve, quando sotto i fiocchi pesanti 
la noia, dalla cupa indifferenza nata,
d'una cosa immortale assume la durata.
— Ormai tu non sei più, o materia vivente,
che, cinto di paura, un granito possente, 
addormentato in fondo a un brumoso deserto, 
sfinge che il mondo apatico ancor non ha scoperto,  
scordata sulle carte, e il cui cuore selvaggio
canta solo al tramonto, nel bagliore d'un raggio.

Son come il re d'un regno dove non fa che piovere, 
un re fiacco e decrepito, sebbene ricco e giovane, 
che, spregiando degli ai la servile commedia,
coi suoi cani o con altri animali s'attedia.
Non v'è caccia che basti a svagarlo, o falcone, 
o massacro di popolo davanti al suo balcone. 
Fin l'agra cantafavola del giullare più amato 
non spiana la sua fronte di crudele malato. 
Nel letto a gigli d'oro, come in funebre arca, 
giace, mentre le dame, vaghe d'ogni monarca, 
si esibiscono invano nude fra velo e velo
per cavargli un sorriso dalle labbra di gelo. 
Neppure il suo privato alchimista ha saputo 
spremergli dalle fibre il morbo sconosciuto,
e in quei bagni di sangue, retaggio dei romani, 
e suprema senile risorsa dei sovrani,
riscaldargli le esanimi vene, nella cui rete 
cola invece del sangue l'acqua verde del Lete.

Quando il ciel basso e grave pesa come un coperchio 
sull'anima che geme, da lunghi tedi oppressa,
e colma l'orizzonte, abbracciandone il cerchio, 
d'un lume bigio, triste più della notte stessa;
quando si fa la terra un chiuso umido speco 
dove va la Speranza, sbattendo negli assiti 
con l'ali sue ritrose di pipistrello cieco,
o picchiando la testa contro i tetti marciti;
quando la pioggia stende i suoi sbiechi ricami, 
imitando le grate d'un'immensa bastiglia,
e una torma silente di tarantole infami
in fondo ai nostri cerebri mille reti aggroviglia;
d'un tratto furibonde campane si scatenano,
e contro il cielo levano un cupo urlo di morte, 
come anime al bando, raminghe anime in pena, 
che senza requie gemano dietro le nostre porte.
E lunghi lenti feretri m'attraversano l'anima 
senza un rullo, una musica; singhiozza prigioniera  
la Speranza; l'Angoscia sul mio riverso cranio 
pianta, esosa e feroce, la sua nera bandiera.

Con quelle urla d'organo, come una cattedrale 
m'atterrite, foreste! Nei nostri cuori infami,
che vibrano di rantoli e un vecchio pianto assale, 
dei vostri De profundis echeggiano i richiami
T'odio, Oceano: non meno di te ire e tumulti 
mi nutro dentro l'anima, e riodo l'acerbo 
riso dei vinti, gravido di lacrime e d'insulti, 
nelle dirotte musiche del tuo riso superbo.
Se fossi senza stelle mi piaceresti, o notte!
ma il linguaggio che parla il loro lume è noto, 
mentre quello ch'io cerco è il nero, il nudo, il vuoto.
Pur sulle stesse tenebre, come su tele, a frotte 
dagli occhi zampillandomi, ritornano a levarsi 
volti e volti domestici, che credevo scomparsi.

Cupo mio cuore, troppo a lungo hai combattuto: 
la Speranza che un tempo spronava il tuo fervore 
più non t'inforca! Sdraiati dunque senza pudore, 
bolsa brenna che incespichi ad ogni sasso acuto.
Rassegnati, o mio cuore, nel tuo sonno di bruto.
Mio vinto, esausto spirito! Né disputa né amore 
più ti sanno di nulla, vecchio predone astuto; 
squillanti ottoni e tenero flauto, io vi saluto! 
Non tentate, o piaceri, questo mio tristo cuore!
La dolce Primavera ormai non ha più odore.
E sempre più m'ingoia il Tempo a ogni minuto 
qual neve immensa rigide membra di scalatore; 
guardo dall'alto il globo nel suo giro maggiore, 
ma non cerco ricoveri, ma non domando aiuto.
Trascinami, valanga, nel tuo vortice muto.

L'uno t'illumina col suo calore, 
l'altro ti presta il suo lutto, o Natura! 
E ciò che all'uno dice: Sepoltura! 
parla all'altro di vita e di splendore.
Ermete misterioso che m'assisti,
e a cui non parlo mai senza sgomento, 
per tua opera a Mida io m'apparento, 
il più triste fra tutti gli alchimisti
Tu l'oro in ferro sai, nel mio crogiuolo, 
e il paradiso in inferno mutare;
fai delle nubi un funebre lenzuolo
dove un cadavere amato m'appare 
e su rive di cieli sconosciuti
grandi sepolcri a erigere m'aiuti.

Da questo cielo tenebroso e strano, 
dilacerato come il tuo destino,
che pensieri sul tuo spirito vano 
discendono? Rispondi, o libertino.
Io che all'oscuro e all'incerto la mano 
insaziabile a tendere mi ostino,
non gemerò qual nel Ponto lontano 
Ovidio, espulso dall'Eden latino.
Scheggiati come spiagge irte di scogli, 
cieli, mi siete voi specchi d'orgoglio; 
e a voi affido tutti i sogni miei,
grandi nuvole in funebri cortei, 
fra cui, se guizza una rapida luce, 
segno d'inferno è, che mi seduce.

Ti colpirò senz'odio e senza collera, 
come il beccaio atterra un animale, 
come Mosè colpì l'arso crinale;
e ti farò dalle palpebre polle
sprizzar di lacrime, perché si spandano 
nel deserto mio cuor che le reclama; 
scioglierà speranzosa la mia brama
su queste acque tue sapide la randa
come un veliero al vento d'altomare; 
e nel mio petto i tuoi singhiozzi cari, 
come un tamburo che batte la carica, 
udrò, fino a saziarmene, rullare!
Non sono io forse una nota discorde 
per entro la divina sinfonia,
per colpa della cupida Ironia
che in ogni fibra mi percuote e morde?
Essa grida nella mia voce, nera 
e velenosa nel mio sangue gira;
io sono il tristo specchio ove rimira 
le sue fattezze di vecchia megera.
Io sono nel medesimo momento
la ruota e il corpo, lo schiaffo e la guancia; 
sono altrettanto la piaga e la lancia,
boia e martire insieme rappresento!
Sono il vampiro del mio cuore stesso, 
un della razza dei diseredati
che a un riso eterno furono dannati, 
e a cui sorridere non è concesso!

Uno spirito (Forma, Essere o Idea) 
partito dall'azzurro alto e caduto 
in uno Stige limaccioso e muto
che mai d'un occhio di cielo si bea;
un Angelo, malcauto viaggiatore 
tentato dall'amore del difforme, 
che tra le spire d'un incubo enorme 
si divincola al par d'un nuotatore,
e con angoscia di morte sostiene 
l'urto d'un mulinello smisurato
che va cantando come un forsennato 
e spicca grandi balzi entro le tenebre;
un infelice stregato che in cave 
cantine brulicanti di serpenti 
cerca con futili brancolamenti 
inutilmente la luce e la chiave;
un dannato che, privo di lanterna, 
sull'orlo d'un abisso la cui umida 
profondità dal tanfo si presume,
scende una scala senza appoggi, eterna,
e attorno insonni esangui mostri avvista, 
dai larghi occhi di fosforo, le cui
luci la notte rendono più buia
e attorno a sé cancellano ogni vista;
un bastimento che al polo s'impaccia, 
chiuso quasi in un vitreo sudario,
né ritrova il funesto itinerario
per cui si perse nell'immensa ghiaccia;
oh, d'una ferrea fatalità
lampanti simboli, quadro perfetto: 
bisogna proprio dirlo, il Maledetto 
fa sempre bene tutto quel che fa!
Un cuore curvo a mirare se stesso, 
quale dialogo è mai, limpido e scuro 
pozzo di Verità torbido e puro,
in cui un astro livido è riflesso,
un grande faro ironico e infernale, 
fiaccola delle grazie del demonio, 
solo orgoglio e sollievo, testimonio 
supremo, ed è la coscienza nel Male!

Orologio! impassibile, sinistro, orrido iddio, 
il cui dito minaccia e proclama: «Ricorda!
I vibranti Dolori presto avverrà che mordano 
come dardi infallibili il tuo cuore restio.
Rapido all'orizzonte il diafano Piacere 
sparirà come silfide dietro le quinte; ingoia 
ciascun attimo un frusto della povera gioia 
che all'uomo sulla terra fu concesso godere;
per tremila seicento volte all'ora il Secondo 
ti bisbiglia: Ricorda! ed ecco Adesso già
stride con voce d'ape: Io sono Poco fa,
e t'ho succhiato il sangue col pungiglione immondo!
Souviens-toi! Remember, o prodigo! Memento! 
(La mia gola d'acciaio discorre in ogni lingua...) 
Sfrutta, pazzo mortale, avanti che s'estingua, 
dei labili minuti l'aurato giacimento!
Ricorda che per legge il Tempo ad ogni ruota 
vince senza barare e more non accorda.
Il giorno scema e cresce la tenebra; ricorda! 
L'abisso ha sempre sete, la clessidra si vuota.
Non molto ancora, e poi la divina Occasione, 
e l'augusta Virtù, la tua vergine sposa,
e il Pentimento (ahi, l'ultimo rifugio!), e ogni cosa, 
ti dirà: cosa aspetti? Muori, vecchio poltrone!».

Per compor le mie egloghe con verecondo zelo, 
voglio come gli astrologhi dormir vicino al cielo, 
e trasognando udire vagar sui tetti il lento 
cantico che rapisce ai campanili il vento.
Col mento fra le mani, svegliarsi le fucine 
vedrò dalla mia specola, garrule e canterine, 
e i camini, e le guglie, alberi di granito,
e i cieli alti che insegnano l'eterno e l'infinito.
Dolce è vedere nascere attraverso le brume 
la stella nell'azzurro, alla finestra il lume; 
salire al firmamento i fiumi di carbone, 
splender la luna, cinta d'un fantastico alone.
Così di mese in mese: ché se poi, con la lunga 
uggia delle sue nevi, l'inverno sopraggiunga, 
chiuso dentro, al riparo di mille chiavistelli, 
erigerò nel buio favolosi castelli.
Allora sognerò paesi dal bluastro
orizzonte, acque tremule in vasche d'alabastro, 
baci, uccelli che cantano giorno e notte, e le scene 
più fanciullesche e tenere che l'Idillio contiene. 
Frema pur la Sommossa dietro i miei vetri: io
non leverò nemmeno il capo dal leggio, 
così a fondo sarò tuffato nel piacere
di evocar col mio semplice gusto le primavere, 
e di trar dal mio cuore un sole, e in un tepente 
cielo cangiare il fuoco che mi brucia la mente.

Lungo il vecchio sobborgo dove ignote lussurie 
covan dietro le pendule imposte dei tuguri, 
quando il sole al suo culmine picchia senza pietà 
sui tetti e sulle biade, sui campi e la città,
io da solo m'esercito in un duello astruso, 
e avventurose rime in ogni angolo annuso; 
nelle parole inciampo come su un basolato;
urto a volte in un verso lungamente sognato.
L'almo sole, nemico d'ogni aspetto languente, 
vermi e rose nei campi desta paternamente: 
lui discioglie nell'etere come fumo i rovelli, 
ricolmando di miele alveari e cervelli;
lui rende mansueti e giocondi gli storpi, 
come fanciulle, e ne ringiovanisce i corpi; 
per lui crescon le messi, è lui che le matura 
nel sempre rinascente cuore della natura.
Quando, come un poeta, discende nelle vie, 
dà luce anche alle cose più sordide e restie, 
e a guisa d'un sovrano, senza paggi né gale, 
così come il palazzo, visita l'ospedale.

Fanciulla esangue dal crine rosso, 
di sotto i cenci che porti addosso 
come trapela, misero e bello,
il corpo snello!
Nelle tue giovini membra malate, 
tutte d'efelidi disseminate,
il derelitto poeta apprezza
qualche dolcezza.
Sui grossi zoccoli tu sopravvanzi 
ogni regina che nei romanzi
con vellutate scarpe di gala
varchi la sala.
Oh, fa' che al posto di queste corte 
frappe un magnifico manto di corte 
lungo e frusciante ti s'accompagni
fino ai calcagni;
che dei viziosi all'occhio audace 
sulla tua gamba non questa lacera 
calza riluca, ma d'oro schietto
un pugnaletto;
che fra i malfermi nastri, per farci 
dannare l'anima, s'aprano squarci 
e il seno, bello come due occhi,
fuor ne trabocchi;
che le tue braccia non così leste 
per noi si lascino cader la veste, 
bensì discaccino con muta lite
le dita ardite...
Oh, gli smaniosi tuoi spasimanti 
di quali fulgide perle e diamanti 
ti coprirebbero! Quanti rondò
di ser Belleau!
Mille poeti al tuo servizio
ti porterebbero fior di primizie, 
la tua caviglia spiando sotto
il pianerottolo!
Per sollazzarsene, matricolati
paggi, Ronsardi e titolati 
occhieggerebbero gli eremi ombrosi 
dove riposi!
Allora in fondo ai tuoi giacigli 
più conteresti baci che gigli; 
s'arrenderebbero a tua mercè
delfini e re!
A malapena frattanto vivi
di ciò che qualche Véfour da trivio 
ti butta in grembo, sparuto avanzo 
per il tuo pranzo;
o di soppiatto, come un tesoro, 
adocchi un ciondolo di similoro, 
che regalarti, te lo confesso,
non m'è concesso.
Vattene dunque, e non portare 
altro, né essenze né pietre rare, 
se non la gracile tua nudità,
o mia beltà!

Penso oggi a te, Andromaca: quel così triste e vile 
rivolo in cui un dì ti specchiasti commossa,
nel fulgore del tuo cordoglio vedovile,
quel falso Simoenta che il tuo piangere ingrossa,
d'un tratto ha fecondato la mia fertile mente, 
passando io per il nuovo Carosello. È cresciuta, 
Parigi: è un'altra, ormai (ah, più volubilmente 
del cuore d'un mortale una città si muta!);
e io solo in ispirito quel campo di baracche 
rivedo, e l'erbe, i mucchi delle colonne cieche, 
i macigni chiazzati di verdognole zacchere,
i bazar dalle ingombre luccicanti bacheche.
Là, dove s'attendava già un serraglio, un mattino 
vidi, nell'ora in cui il Lavoro si desta
sotto un cielo lucente e freddo, e lo spazzino 
alza nell'aria tacita una fosca tempesta,
vidi un cigno che, evaso dalla gabbia, sfregava 
con i piedi palmati le scabre selci, e tutto
il candido piumaggio al suolo trascinava;
il becco protendendo a un rigagnolo asciutto,
bagnava nella polvere inquietamente l'ali 
e diceva, il bel lago nativo rimpiangendo: 
«Acqua, non piovi, dunque? folgore, e tu non cali?».
Questo infelice io vedo, mito strano e tremendo,
talora, come l'uomo d'Ovidio, verso il cielo 
azzurro, verso il muto implacabile scherno
del cielo azzurro, torcere dal collo il capo anelo, 
quasi a Dio rivolgesse un rimprovero eterno!
Parigi è un'altra, ma la mia malinconia
non cangia, e in ogni cosa — vecchi sobborghi o insigni 
palazzi, pietre o travi — scopro un'allegoria;
e i miei cari ricordi pesan come macigni.
Così dinanzi a questo Louvre torna, e m'opprime, 
l'immagine del cigno, del mio gran cigno bianco 
dai gesti di demente, ridicolo e sublime
come gli esuli, morso da un cruccio avido il fianco;
e a te ripenso, Andromaca, che sogni genuflessa 
presso un sepolcro vuoto, strappata via dal seno
d'un gran sposo per essere dall'empio Pirro oppressa: 
ahimè, vedova d'Ettore e consorte d'Eleno!
Penso alla negra scarna che la tisi consuma, 
e che con occhio torvo, andando nella mota, 
ricerca dietro il muro immenso della bruma 
i superbi palmizi dell'Africa remota;
a chiunque ha perduto ciò che non si ritrova 
mai più, mai più! agli esseri, di lacrime nutriti, 
che, generosa lupa, l'Angoscia allatta e cova, 
ai magri orfani simili a fiori inariditi!
Così nella foresta dove esiliar mi voglio
soffia un vecchio Ricordo nel grande corno ognora! 
Io penso ai marinai scordati su uno scoglio,
ai prigionieri, ai vinti, ad altri, ad altri ancora!

Brulicante città, città piena di sogni,
dove abbranca i passanti lo spettro meridiano! 
Scorrono come linfe i misteri per ogni
interstizio e meandro del pietroso titano.
Era l'alba: si ergevano, cresciuti dalle brume, 
i tetti, in fila, ai lati della squallida via,
a guisa dei due argini fra cui trabocca un fiume, 
e gravava nell'aria una gialla foschia,
al cuore dell'attore fondale conveniente;
io andavo, irrigidendo i nervi come un prode, 
e fiaccandomi in vani dibattiti la mente, 
lungo il sobborgo scosso da fragorose ruote;
ed ecco vidi un vecchio: i suoi stracci non meno 
gialli erano, e sudici, di quei cieli piovosi;
non fosse per lo sguardo carico di veleno, 
avrebbe fatto a rivoli piovere le elemosine.
Le sue pupille, intinte come entro uno sbocco 
di fiele, l'aria intorno rendevano più cruda; 
irta di lunghi peli, tesa come uno stocco,
la barba s'aguzzava come quella di Giuda.
Non curvo era, ma quasi in pezzi: gamba e schiena 
gli facevano insieme un angolo perfetto,
sicché, fornendo l'ultimo strambo tocco alla scena, 
il bastone gli dava l'andatura e l'aspetto
d'un giudeo con tre zampe, o d'una brenna greve. 
Così s'impastoiava con le povere uose,
quasi pestasse morti, nel fango e nella neve, 
non tanto indifferente quanto ostile alle cose.
Seguiva un altro: in tutto — cenci, barba, dorso, occhi, 
bastone — uguale al primo, da uguale erebo sorto, 
centenario gemello! E i due, spettri barocchi,
con passo uguale andavano verso un ignoto porto.
In che trappola infame ero dunque caduto? 
quale maligna sorte m'umiliava, e perché? 
Sette volte io contai, di minuto in minuto, 
ripetersi il sinistro vecchio dinanzi a me.
Tu che del mio spavento ti fai gioco, e non senti 
per ogni fibra correrti un brivido fraterno,
sappi che, pur sdentati e grinzosi e cadenti,
i sette mostri avevano un non so che d'eterno!
Avrei, senza morirne, l'ottavo contemplato, 
turpe Fenice, sosia ironico e fatale,
genitore a se stesso, e da se stesso nato? 
Ma io volsi le spalle al consesso infernale,
e rincasai, mi chiusi dentro con la mia febbre, 
sconvolto, esasperato, da pazzi incubi invaso, 
come chi vede doppio con le pupille ebbre, 
ferito dalle leggi dell'assurdo e del caso.
La mia ragione invano s'avvinghiava alla barra: 
ogni sforzo schernivano implacabili l'onde,
e danzava, danzava l'anima mia, gabarra
senz'alberi, su un vortice mostruoso e senza sponde!

Spesso per trivi e vicoli di vecchie capitali, 
dove l'orrore stesso si cangia in incantesimo, 
io vò seguendo, docile ai miei estri fatali, 
creature decrepite dalle grazie inattese.
Eppure questi mostri sbilenchi, questi nani,
stroppi, ingobbiti esseri, furono tm tempo donne, 
Laidi, Eponine... Oh, amiamole! Sono tuttora anime! 
Sotto i freddi corpetti e le lacere gonne,
contro la sferza iniqua di tramontana arrancano, 
sobbalzando al precipite croscio delle vetture,
e stringendosi come magre reliquie al fianco 
borse adorne di fiori o di arcane figure.
A passi brevi trottano come fantocci imbelli,
o si van trascinando come bestie colpite,
o controvoglia ballano, poveri campanelli 
scossi da un empio demone: pure, così sfinite,
ci guardan con pupille pungenti come aghi, 
brillanti come pozze d'acqua notturna, chiare 
pupille di bambina che ride a quanti vaghi 
spettacoli di luce la san meravigliare.
Ci avete mai badato che, su per giù, son strette 
certe bare di vecchia come quelle d'un bimbo? 
In questa concordanza di feretri sa mettere
la Morte un suo bizzarro e suggestivo simbolo,
sicché, quando taluna di queste larve inferme 
vedo a Parigi perdersi tra la folla che pullula,
ho sempre l'impressione che pian piano l'inerme 
essere se ne vada verso una nuova culla;
o cerco, appropriando la geometrica norma 
a membra così varie, di calcolar le volte 
che dovrà l'artigiano correggere la forma 
della scatola in cui giaceranno sepolte.
Quegli occhi son cisterne colme d'immensi pianti, 
crogiuoli che iridò un metallo bagnato;
oscuri occhi ove beve invincibili incanti
chiunque abbia l'austera Avversità poppato!
Del defunto "Frascati" le vestali amorose; 
le alunne di Talia, che ricordarsi può
solo un suggeritore sepolto; le famose
vanesie che ai bei tempi il "Tivoli" ombreggiò...
tutte quante m'inebriano! E v'è fra esse chi, 
benché fragile, un nèttare fece del suo patire, 
e disse al Sacrificio, che l'ali sue le offrì:
«In cielo, o grande Pegaso, fammi con te salire!»
Dalle patrie sventure l'una percossa e afflitta, 
l'altra che dal marito soffrì diuturne pene, 
l'altra ancora, Madonna dal figlio suo trafitta... 
Tutte insieme farebbero di lacrime una piena!
Quante mai ne ho spiate, vecchierelle siffatte! 
Fra l'altre una, nell'ora quando il sole declina, 
lasciando in cielo aperte mille piaghe scarlatte, 
in disparte, pensosa, stava su una panchina,
attenta ad un concerto, un di quelli che fanno
di marziali oricalchi risonare i giardini,
e nell'oro esaltante del crepuscolo danno
non so che baldo fremito al cuor dei cittadini.
Fiera, impettita ancora, e convinta, sorbiva 
con ebbre orecchie il canto bellicoso e sonoro, 
e a volte la pupilla di vecchia aquila apriva, 
cinta il marmoreo capo d'un ideale alloro.
Così voi camminate per il caos brulicante
della grande città, stoiche, con occhi asciutti,
madri dal cuor che sanguina, vecchie sgualdrine, sante, 
voi il cui nome fu un giorno sulla bocca di tutti.
Nessuno sa chi siete, nessuno sa che foste
la bellezza, la gloria! Per prenderne sollazzo, 
un ubriaco v'insulta con salaci proposte;
dietro, ignobile e vile, vi sgambetta un ragazzo.
Vergognose d'esistere, tremanti e rattrappite 
ombre, senza un saluto, curve, rasente i muri, 
seguendo i vostri strani destini, voi fuggite, 
o rimasugli umani per l'eterno maturi.
Ma io che da lontano veglio teneramente
i vostri passi incerti, con lo sguardo inquieto 
d'un padre, io so cavare, in modo sorprendente, 
da voi inconsapevoli un piacere segreto.
E colgo di passioni novelle in voi gli indizi, 
rivedo il vostro limpido o cupo ieri, qual fu; 
e il mio cuore s'esalta di tutti i vostri vizi, 
splende, moltiplicandosi, d'ogni vostra virtù.
Famiglia mia, congeneri rovine solitarie, 
ogni sera io vi lancio il mio solenne addio! 
Domani ove sarete, Eve ottuagenarie,
su cui pesa l'artiglio terribile di Dio?

Guardali, anima mia: son proprio spaventosi; 
buffi anche, un poco, e simili a fantocci in vetrina; 
orridi, incongrui come sonnambuli, e camminano, 
saettando sul nulla i globi tenebrosi.
Abbandonati ormai da ogni lume celeste, 
fisse a un punto remoto levan l'orbite spente: 
chinassero una volta sola, pensosamente,
sul selciato la soma delle povere teste...
Così solcano il buio senza fine, fratello 
dell'eterno silenzio: o tu che nel rovello 
del piacere urli, e ridi, e strepiti, e l'anelo
cuore torci, o città, fino allo strazio estremo,
io mi trascino, vedi, più d'essi ebete, e gemo:
«Che cercano, che vogliono, tanti occhi ciechi, in cielo?»

Urlava attorno a me la via, senza pietà.
Alta, snella, in gramaglie, sovranamente triste, 
con sontuosa mano sollevando le liste
dell'abito, guarnito di ondosi falbalà,
e con gamba di statua, passò una donna: vidi, 
bevvi nell'occhio suo, con spasimi d'insano, 
come in un cielo livido, gravido d'uragano, 
dolcezze ammalianti e piaceri omicidi.
Fu un lampo... poi la notte. Fuggitiva beltà,
nel cui sguardo, all'istante, l'anima mia risorse, 
non ti vedrò più dunque che nell'eternità?
Altrove, e via di qui! Troppo tardi! mai, forse! 
Poiché corriamo entrambi a ignoto e opposto sito, 
o tu che avrei amato, o tu che l'hai capito!

Spesso, sul lungofiume, ove si stendono 
in polverosi mucchi, come secchi
cadaveri di mummie, i libri vecchi, 
stampe d'anatomia dai banchi pendono,
nei cui disegni un antico maestro, 
nonostante il soggetto malinconico, 
infuse un soffio di bellezza armonico 
con il bulino suo severo e destro.
Taluna — e se n'esala una paura 
tanto più alta e misteriosa — chini 
a vangar, come stanchi contadini, 
Scheletri e Scorticati raffigura.
Da questo suolo che voi, rassegnate 
funebri squadre, spendendo la possa 
suprema delle vostre grame ossa, 
dei vostri spogli muscoli, frugate,
che strana messe spremerete mai, 
galeotti strappati al camposanto? 
di che padrone vi tocca con tanto 
accanimento empiere i granai?
volete dir che nella tomba stessa 
(ah, d'una sorte troppo dura amaro 
ed esplicito simbolo!) al riparo
non è più dunque la pace promessa?
Che anche il Nulla ci tradisce, e ch'ogni 
cosa, perfino la Morte, ci mente?
E che dovremo forse, eternamente, 
uno scabro terreno, in un incognito
paese, scorticar finché si franga, 
e con il nudo insanguinato piede,
senza una requie, senza una mercede, 
risollevare la gravosa vanga?

Complice dei ribaldi, ecco già la leggiadra 
sera a passi di lupo giunge, come una ladra;
lento si chiude il cielo, come una grande alcova, 
e una belva si muove nell'uomo, avida e nuova. 
O dolce sera, premio di chi, senza mentire,
le affaticate braccia guardandosi, può dire: 
«Oggi s'è lavorato», tu che sai consolare 
l'anime tribolate dalle pene più amare,
lo studioso ostinato che già reclina il ciglio, 
l'operaio che curvo ritorna al suo giaciglio! 
Pesantemente, intanto, nell'aria orde di neri 
demoni si risvegliano a guisa di banchieri,
e su imposte e tettoie ciecamente s'avventano. 
Nelle vie, fra le luci che la bora tormenta, 
s'accende il Meretricio, e si scava, alla pari 
d'un formicaio, mille labirinti e ripari, 
aprendosi dovunque qualche varco nascosto, 
come avanza nell'ombra furtivo un avamposto, 
e nel grembo di fango delle città malsane
di soppiatto muovendosi, come il verme nel pane. 
Qua e là le cucine s'odono ora ansare,
e muggire i teatri, e le orchestre russare;
ora, in combutta, mettono bari e sgualdrine il piede 
nei locali ove il gioco le sue gioie concede,
mentre i ladri, che posa non hanno né pietà, 
vanno anch'essi al lavoro, e piano piano già 
forzano gli usci e vuotano le casseforti infrante, 
per viver qualche giorno e vestire l'amante.
Chiuditi in te in questo solenne attimo, o mia 
anima; ignora l'urlo che sale dalla via.
Questa è l'ora che accresce gli spasimi del male, 
e di sospiri e aneliti riempie l'ospedale,
quando il comune abisso ad uno ad uno inghiotte 
i morenti, abbrancati dalla squallida Notte.
— Mai più per loro, a sera, l'odorosa pietanza,
né, accanto al fuoco, un viso di donna, in una stanza...
Del resto, i più non hanno nemmeno conosciuto 
il bene d'una casa, non hanno mai vissuto!

Su lisi canapè cortigiane decrepite
— cera smorta, occhi fatui e fatali, bistrate
sopracciglia — che ammiccano e mandano uno strepito 
di pietre e di metallo dalle orecchie affilate;
curvi sul gioco visi che labbra più non hanno, 
labbra senza colore, mascelle senza denti,
e dita ossute, in preda a un infernale affanno, 
che frugan tasche vuote e corsetti frementi;
lividi globi in fila e lampadari immani,
da sozze volte penduli, ricingono di luce 
le fronti tenebrose dei poeti sovrani
che qui a vendersi l'anima una furia conduce...
questa la fosca scena che in un sogno notturno 
io vidi innanzi ai miei sagaci occhi disporsi: 
freddo, muto, in un angolo dell'antro taciturno, 
coi gomiti sul tavolo, me stesso anche vi scorsi,
che invidiavo a ciascuno quell'assillo testardo, 
a quelle vecchie ganze la funebre gaiezza, 
quel loro far mercato, tutti, senza riguardo, 
l'uno del vecchio onore, l'altra della bellezza!
E in cuor tremai, scoprendo che invidiavo chi corre 
anelando alla bocca d'abisso avida e brulla,
chi, ubriaco del suo sangue, non esita a preporre 
il dolore alla morte, la dannazione al nulla!

Col gran mazzo di fiori, il fazzoletto, i guanti, 
della regal statura come un vivo fanatica,
essa incede con agio, e i modi noncuranti 
ostenta d'una magra civetta un po' lunatica.
Si vide mai al ballo vita più smilza? Effuso 
in ampi e ricchi giri, con nobile turgore, 
l'abito le trabocca sul piede scarno, chiuso
da uno scarpino a fiocchi, vezzoso come un fiore.
La calza che le sfiora e infiora le clavicole, 
come un rivo lascivo le rocce delle sponde, 
pudicamente salva dalle celie ridicole
le sepolcrali grazie che a tutti essa nasconde.
Buio e vuoto s'annidano in quelle occhiaie spente, 
ed il cranio, di fiori con somma arte adornato, 
sulle fragili vertebre trema languidamente.
O fascino d'un nulla follemente agghindato!
C'è chi in te vede appena una caricatura:
amanti che s'inebriano di carne ed hanno a vile 
l'eleganza indicibile dell'umana struttura.
Tu assecondi, o gran scheletro, un mio gusto sottile!
Sei qui per disturbare la festa della Vita 
con la tua forte smorfia? O superstiti brame 
credula alla tregenda del Piacere t'invitano,
dando di sprone ancora al tuo vivente ossame?
Al canto dei violini, al calore dei lumi, 
speri di spazzar via le visioni beffarde?
O vieni forse a chiedere di placare nei fiumi 
della crapula il fuoco infernale che t'arde?
Cisterna senza fondo di stoltezze e di sbagli, 
dell'antico dolore alambicco tenace!
Bramosa ancora vedo torcersi, fra i tramagli 
delle tue curve costole, l'aspide senza pace!
Ma gli amorosi inviti e i vezzi sono vani, 
io temo, né ti valgono un solo ammiratore:
chi comprende lo scherzo, fra questi cuori umani? 
Solo i forti innamora l'incanto dell'orrore!
I tuoi occhi profondi la vertigine danno, 
e celano pensieri terribili: oh, i prudenti 
ballerini fissare a lungo non sapranno
il perpetuo sorriso dei tuoi trentadue denti!
Ma chi non s'è mai stretto uno scheletro al petto? 
Chi non s'è della morte cibato ogni mattino? 
Cosa importano l'abito, il profumo, l'aspetto? 
Presume d'esser bello chi diserta il festino.
Baiadera camusa, baldracca trionfale,
dì a questi ballerini che fanno i ghiribizzi: 
«Cupidetti sdegnosi, cipria o minio, che vale? 
Voi puzzate di morte. Scheletri ambrati, vizzi
Antinoi, bellimbusti dal mento sbarbatello, 
salme lustrate a nuovo, Adoncini canuti,
di questa danza macabra l'eterno carosello 
vi trascina in lontani paesi sconosciuti.
Dai freddi lungo senna all'infocato Gange 
salta e si sdilinquisce l'uman gregge, né scorge 
da una crepa del tetto la tuba dell'Arcangelo,
qual tenebroso schioppo, sinistramente sporgere.
Sotto ogni sole e clima, o buffa Umanità, 
mentre tu ti dimeni sta la Morte a guardare, 
e spesso come te mirra al capo si dà,
e ironica accompagna te demente a danzare!»

Quando mi passi innanzi, dolce amore infingardo, 
al canto dell'orchestra che fino al tetto spazia,
e sospendendo il passo armonioso e tardo
volgi in giro il profondo lume degli occhi sazi;
quando il pallido viso miro, che ti colora
il gas in fiamme, e un morbido fascino fa leggiadro, 
e dove i roghi occidui accendono un'aurora...
e lo sguardo che attira come quello d'un quadro,
mi dico: «Com'è bella, e stranamente fresca; 
grande torre regale, il ricordo possente
l'incorona, e il suo cuore, sfatto come una pèsca, 
maturo è, come il corpo, per l'amore sapiente».
Sei il frutto d'autunno dal gusto senza pari, 
sei sul funebre marmo vaso lacrimatorio, 
profumo che dà sogni di oasi solitarie, 
guanciale carezzevole, grande mazzo di fiori?
Pupille malinconiche io so, dietro i cui veli 
nessun inestimabile mistero si nasconde: 
belle arche senz'oro, teche senza cimeli,
di voi, o firmamenti, più vuote, più profonde!
Pure, non basta forse che tu sia l'apparenza
per salvarci dall'orrido vero che detestiamo?
Che importa se in te regnano stoltezza o indifferenza? 
Salute, fregio o maschera: sei bella, ed io ti amo.

Non ho dimenticato la casa fuori porta,
bianca, piccola e quieta, ch'era nostra una volta; 
la Pomona e la Venere di gesso, che l'ignudo 
vecchio torso celavano nel boschetto sparuto;
e il tramonto superbo che sui vetri grondava, 
frangendovi il suo fascio di luce, e somigliava 
a una grande pupilla che dai cieli curiosi 
spiasse i nostri pranzi lunghi e silenziosi,
bei riflessi di cero spandendo senza fine 
sulla mensa frugale e l'umili tendine.

La serva dal gran cuore, di cui eri gelosa, 
ora che sotto un umile ciuffo d'erba riposa... 
ebbene, le dovremmo portare un po' di fiori.
I morti, ahimè, ne soffrono, di triboli e dolori; 
e quando Ottobre leva agli alberi le foglie,
e attorno ai marmi un vento malinconico scioglie, 
certo pensano a noi, e ci dicono ingrati,
sapendoci fra calde lenzuola addormentati, 
mentr'essi, soli, in preda a nere fantasie, 
lontano dalle usate amanti compagnie,
stanche ossa tremanti che assiduo verme assilla, 
senton le nevi e il tempo versarsi a stilla a stilla, 
senza che mai nessuno ai ferri dei cancelli, 
parente o amico, i nastri laceri rinnovelli.
Se a sera, mentre il ceppo fischia e canta, al suo posto 
quieta sedesse ancora; se in un canto nascosto
della mia stanza, uscita da quel suo letto eterno, 
la scoprissi, una notte fredda e azzurra d'inverno, 
accoccolata, intenta a covare con muto
grave occhio di madre il ragazzo cresciuto,
che potrei mai rispondere, vedendole — oh devota 
anima! — un pianto scorrere dalla palpebra vuota?

Fini d'autunno, inverni, fangose primavere, 
giorni assopenti! Io v'amo e vi lodo a dovere, 
poiché mi ravvolgete così cuore e cervello
in un molle sudario e dentro un vago avello.
In questa vasta landa, che agghiaccia il vento e dove 
stridono lungamente notturne banderuole,
più che nel marzo tiepido il mio spirito torvo 
distendere saprà le larghe ali di corvo.
O livide stagioni, regine dei miei cieli,
nulla è più dolce al cuore, colmo di cose funebri,
e che ormai da gran tempo nebbie e brine sommergono,
del vostro buio manto di tenebre fedeli
— salvo che addormentare, in una notte illune, 
in due la nostra pena, sopra un letto d'albergo.

Di un tal terrificante paesaggio, 
quale non vide mai occhio mortale, 
il lontano e recondito miraggio 
stamani ancora la mente m'assale.
Come il sonno è fecondo di miracoli! 
Per un capriccio singolare avevo 
espunto via da questi miei spettacoli 
la flora innumerabile e mutevole;
e, fiero del mio genio, qual davanti
al quadro suo s'innamora un artista,
assaporavo i monotoni incanti
dell'acqua al marmo e al metallo commista.
Una Babele di scale e d'arcate, 
era un palazzo dai mille battenti, 
popolato di vasche e di cascate 
sull'oro opaco o lucido spioventi.
Cateratte vedevo, come ampi 
e pesanti tendaggi di cristallo,
con incessante brivido di lampi, 
pendere da muraglie di metallo.
Cinti non d'alberi ma di colonne, 
vedevo stagni dalle acque torpide, 
su cui naiadi stavan, come donne,
chine a specchiare i giganteschi corpi.
Entro due verdi e rosate banchine 
glauche fiumane correvano verso 
l'invisibile punto dove ha fine, 
tra milioni di leghe, l'universo.
E quante gemme ineffabili, e mari 
magici; quanti specchi smisurati, 
che rifletteano oggetti così chiari 
da esserne essi stessi abbacinati!
Con onde neghittose e taciturne 
più d'un Gange nell'etere colava, 
e la ricchezza delle fluide urne
in gorghi di diamante riversava.
Architetto di favole, a mio gusto 
soggiogavo un oceano, i ribelli 
flutti umiliandone entro un angusto 
cunicolo, incrostato di gioielli.
Terso e iridato, fra tanti colori, 
pareva splendere finanche il nero; 
incastonava l'acqua la sua gloria 
nel raggio, fatto cristallo leggero.
Nessuna stella in cielo, tuttavia,
né un'impronta di sole all'orizzonte: 
ardeva quella fantasmagoria
d'un lume singolo, senza confronto!
Infine, sul prodigio semovente,
si librava (tremenda novità:
tutto per l'occhio, e per l'orecchio niente!) 
un silenzio di immota eternità.
Riaperti gli occhi colmi di faville, 
ho rivisto l'orrore del mio tetto;
e rinsensando ho risentito i mille
aculei dell'affanno maledetto.
La pendola con suono agro di morte 
scandiva brutalmente mezzogiorno: 
sopra la triste, inerte terra smorte 
ombre calavano dal del piovorno.

La diana entro i cortili militari cantava,
e al vento del mattino i lumi si smorzavano.
Era l'ora che un folio sciame di sogni mali
i bruni adolescenti torce sui capezzali;
quando, come un cruento guizzante occhio, la lampada 
sulla luce dell'alba forma una rossa stampa,
e l'anima, su cui la rozza came pesa,
del giorno e della lampada imita la contesa.
Come una faccia in lacrime asciugata dal vento, 
l'aria è piena di cose che durano un momento. 
L'uomo è stanco di scrivere, e la donna d'amare.
Le case cominciavano qua e la a fumare:
le mondane con livide palpebre e bocche aperte 
giacevano sepolte nel Toro sonno inerte,
mentre le mendicanti dai seni macilenti 
fiatavan sulle dita e i tizzi semispenti.
Era l'ora che it freddo e la miseria sogliono 
alle gestanti in pena infuriare le doglie;
come un singhiozzo franto da sanguinose schiume, 
lungi un canto di gallo lacerava le brume;
e un oceano di nebbia fluttuava sui tetti;
i morenti esalavano, in fondo ai lazzaretti, 
it rantolo supremo in soffi tronchi e sordi; 
rincasava it vizioso, stremato dai bagordi.
L'aurora infreddolita, in veste verde e rosa, 
veniva lenta lungo la Senna silenziosa; 
stropicciandosi gli occhi, imbracciava, la nera 
Parigi, la sua sporta di vecchia mattiniera.